<TEI>
 <teiHeader>
  <fileDesc>
   <titleStmt>
    <title>
     A Greva di e Giuvanotte
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/A%20Greva%20di%20e%20Giuvanotte"/>
     <date>
      2018-02-26T13:14:56Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    A Greva di e Giuvanotte
   </head>
   <p>
    A Greva di e Giuvanotte hè una puesia scritta da Ghjuvan' Petru Lucciardi (1862-1928). Hè stata publicata à tempu cù I Galli Rivali in u 1909.
   </p>
   <p>
    ==A Greva di e Giuvanotte==
   </p>
   <p>
    L’altru ghjornu in piazza à u Corsu,
   </p>
   <p>
    Durmia nantu una murella ;
   </p>
   <p>
    Mentre vensi discitatu
   </p>
   <p>
    Da una voce propiu bella.
   </p>
   <p>
    Cusì dolce è armuniosa,
   </p>
   <p>
    Ch’ùn ci n’era cum'è quella.
   </p>
   <p>
    Alzai subitu lu capu,
   </p>
   <p>
    Per fà megliu attenzione ;
   </p>
   <p>
    È vidi una giuvanetta
   </p>
   <p>
    Chì pusava à lu balcone ;
   </p>
   <p>
    Cusgendu si un mandilellu,
   </p>
   <p>
    È cantendu ste canzone.
   </p>
   <p>
    « Si crede chì le zitelle
   </p>
   <p>
    Passinu una dolce vita ;
   </p>
   <p>
    È ch’elle marchjinu sempre
   </p>
   <p>
    Sopra una strada fiurita,
   </p>
   <p>
    Invece nun si pò crede
   </p>
   <p>
    Quantu magra hè la partita.
   </p>
   <p>
    « Or cumu s’ata da fà ne,
   </p>
   <p>
    Chì li tempi sò cambiati.
   </p>
   <p>
    L’omi ùn sò cume una volta
   </p>
   <p>
    Pe le donne traspurtati,
   </p>
   <p>
    Scusendu l’ispressione
   </p>
   <p>
    Parenu... piùli bagnati.
   </p>
   <p>
    « Sò sempre pè li caffè
   </p>
   <p>
    À parlà di lu partitu ;
   </p>
   <p>
    Quandu pensanu à u pernò
   </p>
   <p>
    Li scrucculla lu so ficu.
   </p>
   <p>
    È nisunu indi l’amore
   </p>
   <p>
    Ne ghjè à : « carissimu amicu ».
   </p>
   <p>
    « Maladì vogliu li tempi
   </p>
   <p>
    Di lu seculu chì corre.
   </p>
   <p>
    A donna hè menu apprezzata
   </p>
   <p>
    Ch'è un bichjeru di licore.
   </p>
   <p>
    È l'omi un pònu più crede
   </p>
   <p>
    Chì per elli so pò more.
   </p>
   <p>
    « Ci vurebbe à caccighjà li
   </p>
   <p>
    Cum'è li vechji cignali ;
   </p>
   <p>
    Perchè forse ùn n’anu più
   </p>
   <p>
    Sentimenti naturali.
   </p>
   <p>
    Maladettu sia l’assentu
   </p>
   <p>
    Causa di tanti mali.
   </p>
   <p>
    Nè mancu ci hè da pregà ne
   </p>
   <p>
    Lu signore nè li santi ;
   </p>
   <p>
    Ch'elli dianu à e zitelle,
   </p>
   <p>
    Cume prima li so amanti.
   </p>
   <p>
    Perchè ùn ci saria per noi,
   </p>
   <p>
    Ch'è dulori, angoscie è pienti.
   </p>
   <p>
    « Eccu cosa vi prupongu
   </p>
   <p>
    Giuvanotte d’ogni età :
   </p>
   <p>
    Mettimu ci tutte in greva
   </p>
   <p>
    È lascemu li sfugà.
   </p>
   <p>
    Di tanti porta-calzoni
   </p>
   <p>
    Chì n’avemu più da fà ? »
   </p>
   <p>
    Bassò l’ochji è vide allora
   </p>
   <p>
    Ch'era in piazza, è stava a sente.
   </p>
   <p>
    Si ne fughji in cammaretta,
   </p>
   <p>
    Diciulendu : « Iscia, chì ghjente !
   </p>
   <p>
    S’ellu vi scappa qualcosa
   </p>
   <p>
    Subitu sò à lu currente. »
   </p>
   <p>
    « Eppo, quessu sentu dì
   </p>
   <p>
    Ch'hè abbunatu à le gazette.
   </p>
   <p>
    Bastarebbe – la mio sorte ! –
   </p>
   <p>
    Chì st'affare ùn c'essi à mette.
   </p>
   <p>
    Ma s’ellu face ancu quessa,
   </p>
   <p>
    Vi ghjuru, lu tazzu à fette ».
   </p>
   <p>
    A piglii cumu li pare,
   </p>
   <p>
    N’vogliu fà lu racuntatu,
   </p>
   <p>
    È s'è vi pargu indiscretu,
   </p>
   <p>
    Credu saraghju scusatu ;
   </p>
   <p>
    Ch’a videte, e so minacce,
   </p>
   <p>
    M’anu troppu pruvucatu.
   </p>
   <p>
    Appena ch'e ghjunsi in casa,
   </p>
   <p>
    Pigliai carta è calamaru ;
   </p>
   <p>
    È ne scrissi à la minuta
   </p>
   <p>
    Stu successu cusì raru.
   </p>
   <p>
    È u mandai lu ghjornu stessu
   </p>
   <p>
    À lu miò amicu più caru.
   </p>
   <p>
    Questu poi senza timore
   </p>
   <p>
    U canta per tutte le strette ;
   </p>
   <p>
    È mi dice : « Sta tranquillu,
   </p>
   <p>
    Faraghju le to vindette,
   </p>
   <p>
    Ind'u casu chì quill'altra
   </p>
   <p>
    Ti tazzassi propiu à fette ».
   </p>
   <p>
    ==Note==
   </p>
   <p>
    ==Bibliugrafia==
   </p>
   <p>
    Ghjuvan' Petru Lucciardi (1909) A Greva di e Giuvanotte, Bastia, Stamperia C. Piaggi
   </p>
   <p>
    ==Da vede dinù==
   </p>
   <p>
    Ghjuvan' Petru Lucciardi
   </p>
   <p>
    Puesia
   </p>
  </body>
 </text>
</TEI>
