<TEI>
 <teiHeader>
  <fileDesc>
   <titleStmt>
    <title>
     Ziu Mattè
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Ziu%20Matt%C3%A8"/>
     <date>
      2015-07-01T16:38:32Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Ziu Mattè
   </head>
   <p>
    Ziu Mattè hè una puesia di Petru Lucciana, dettu Vattelapesca (1832-1909). 'Ssa puesia hè stata publicata prima in L'Annu Corsu, in u 1925 (pagina 140).
   </p>
   <p>
    ==Ziu Mattè==
   </p>
   <p>
    Vechju u cunnobbi, pallidu è magrettu,
   </p>
   <p>
    Cù un surrisucciu mestu è rassignatu
   </p>
   <p>
    Ch'ùn lu lasciò nemmenu quandu in lettu
   </p>
   <p>
    Fù per l'ultimu sonnu apparichjatu ;
   </p>
   <p>
    È avà ch'è vechju anch'eo sò cume tè,
   </p>
   <p>
    Capiscu u to surrisu, o ziù Mattè.
   </p>
   <p>
    Ellu esprimia di a vita u sognu vanu,
   </p>
   <p>
    Di a ghjuventù fallita ogni speranza,
   </p>
   <p>
    U tempu persu ne u circa luntanu
   </p>
   <p>
    U bè ch'è à noi vicinu spessu hà stanza;
   </p>
   <p>
    Ma ci era puru a gioia d'ùn avè
   </p>
   <p>
    Mai fattu male à nimu, o ziù Mattè.
   </p>
   <p>
    In vechjaia u to scialu, u to sguvernu
   </p>
   <p>
    Era manghjà ti un sollu d'arustite
   </p>
   <p>
    In campagna a dumenica d'invernu,
   </p>
   <p>
    D'estate pane è frutta ; ma, cundite
   </p>
   <p>
    'Sse pitanze di vin' di Belgudè
   </p>
   <p>
    Ti parianu sciurbetti, o ziù Mattè.
   </p>
   <p>
    Fogli di libri vechji o di u ghjurnale
   </p>
   <p>
    Duv'era statu involtu u to tabaccu
   </p>
   <p>
    Leghjii dopu fumendu e to sigale,
   </p>
   <p>
    È à pocu à pocu, dolcemente straccu,
   </p>
   <p>
    T'adurmintavi sopra; è 'ssu piacè
   </p>
   <p>
    Suspiravi ottu ghjorni, o ziù Mattè !
   </p>
   <p>
    Sì mortu ! È avà ch'è forse vedi chjaru
   </p>
   <p>
    Nu e miserie di i grandi di stu mondu,
   </p>
   <p>
    Truverai ch'è u destinu ùn ti fù avaru
   </p>
   <p>
    Di gioie più ch'è à l'altri; ch'è se, in fondu,
   </p>
   <p>
    Chì si cuntenta gode, cume tè
   </p>
   <p>
    Pochi furnu felici, o ziù Mattè.
   </p>
   <p>
    ==Da vede dinù==
   </p>
   <p>
    Petru Lucciana
   </p>
   <p>
    Puesia in lingua corsa
   </p>
  </body>
 </text>
</TEI>
