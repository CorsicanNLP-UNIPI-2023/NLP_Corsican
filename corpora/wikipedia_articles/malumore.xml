<TEI>
 <teiHeader>
  <fileDesc>
   <titleStmt>
    <title>
     Malumore
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Malumore"/>
     <date>
      2018-03-18T20:38:09Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Malumore
   </head>
   <p>
    Malumore hè una puesia di Antone Bonifacio (1866-1933). Hè stata publicata in L'Annu Corsu in u 1927 è ristampata in a racolta di puesie Frutti d'imbernu.
   </p>
   <p>
    ==Malumore==
   </p>
   <p>
    Chi piacè di vive solu
   </p>
   <p>
    Persu in questa gran cità
   </p>
   <p>
    O ancu megliu à u Granaghjolu
   </p>
   <p>
    S'è putessi stà culà
   </p>
   <p>
    Duve ci hè trè case è un fornu
   </p>
   <p>
    È la pace notte è ghjornu !
   </p>
   <p>
    Soga so un caratteracciu
   </p>
   <p>
    Ch'ùn m'incontru cun nisunu ;
   </p>
   <p>
    Ma à me pare stu mundacciu
   </p>
   <p>
    Gattivone ed impurtunu ;
   </p>
   <p>
    L'omi, è certu, stimu pocu,
   </p>
   <p>
    So da teme più ch'è u focu...
   </p>
   <p>
    Per esempiu in 'ssa Bastia
   </p>
   <p>
    Un ci hè mezu di campà ;
   </p>
   <p>
    Or c'impera a jelusia
   </p>
   <p>
    Un ci caghja più buntà ;
   </p>
   <p>
    È li pregu — state à sente —
   </p>
   <p>
    Chì li ghjunga un accidente
   </p>
   <p>
    Fattu n'aghju la sperienza
   </p>
   <p>
    Amicacci ùn ci n'è più ;
   </p>
   <p>
    Di franchezza ognunu hè senza
   </p>
   <p>
    E bandita è la virtù ;
   </p>
   <p>
    L'interessu o a vanità
   </p>
   <p>
    Chi ti cerca stà à guidà.
   </p>
   <p>
    Si' adrittura sbajucatu ?
   </p>
   <p>
    Un circà amici o parenti ;
   </p>
   <p>
    E se d'oru si' fasciatu
   </p>
   <p>
    Ma di danne un la ti senti
   </p>
   <p>
    Pe u cumunu si' un incrocchju
   </p>
   <p>
    Chi si spucchja lu pidocchju.
   </p>
   <p>
    Si' tu imbece generosu ?
   </p>
   <p>
    Sempre è pocu ciò chi dai ;
   </p>
   <p>
    Ghj'è ch' un trovi più riposu,
   </p>
   <p>
    O ladrò, che tu lu fai :
   </p>
   <p>
    Cusì rendi a sucietà
   </p>
   <p>
    Qualcusella chi li va...
   </p>
   <p>
    Se ti ficchi ind'i salotti
   </p>
   <p>
    Ciaschedun ti face festa ;
   </p>
   <p>
    Tù la fumi à i ghjuvanotti :
   </p>
   <p>
    Oh ! guardate chì gran testa !
   </p>
   <p>
    Ma allor' quandu ti ne vai
   </p>
   <p>
    Si' un sumeru pien di guai...
   </p>
   <p>
    S'è tù scrivi ind'i ghjurnali
   </p>
   <p>
    Che sia prosa, che sia rima,
   </p>
   <p>
    Si' vindutu à i capurali
   </p>
   <p>
    È ti perdi onore è stima ;
   </p>
   <p>
    È ùn pinsà d'avè talentu :
   </p>
   <p>
    I to' scritti sò un spaventu !
   </p>
   <p>
    Sorti solu ? Duve va
   </p>
   <p>
    U sgiò Tiziu stamatina ?
   </p>
   <p>
    Di sicuru và à truvà
   </p>
   <p>
    Qualchì donna à la marina :
   </p>
   <p>
    L'altra notte — ci hanu dettu —
   </p>
   <p>
    L'hanu vistu à lu Puntettu...
   </p>
   <p>
    Hai pigliatu a moglie ricca ?
   </p>
   <p>
    Sò i danari una gran cosa ;
   </p>
   <p>
    Ma distinta ella ùn n'hè micca
   </p>
   <p>
    Anzi hè vechja è rughjinosa ;
   </p>
   <p>
    È si dice ch'è u so' oru
   </p>
   <p>
    Tù lu sciuppi ch'è un dicoru !
   </p>
   <p>
    Hè fors' ella onesta è bona ?
   </p>
   <p>
    È garbata è assai gentile ?
   </p>
   <p>
    Ti la fanu civittona,
   </p>
   <p>
    Senza core, anima vile ;
   </p>
   <p>
    È si' spessu un omu leccu
   </p>
   <p>
    Più curnutu ch'è lu beccu.
   </p>
   <p>
    Riesci in tuttu ciò chì fai
   </p>
   <p>
    Senza nulla di traversu ?
   </p>
   <p>
    Ghjè perchè cuscenza ùn n'hai
   </p>
   <p>
    È di scrupuli si' schersu :
   </p>
   <p>
    In 'ssu modu ognunu avria ..
   </p>
   <p>
    È danari è signuria...
   </p>
   <p>
    I to' affari vanu male ?
   </p>
   <p>
    Hè ch'ùn sai ben guvirnà ;
   </p>
   <p>
    Anzi si' un gran bernacale
   </p>
   <p>
    Ch'ùn sà mancu più cuntà :
   </p>
   <p>
    Caru amicu, vali pocu
   </p>
   <p>
    Pè 'sse lingue, ohimè ! di focu...
   </p>
   <p>
    Chi piacè di vive solu
   </p>
   <p>
    Persu in questa gran cità
   </p>
   <p>
    O ancu megliu à u Granaghjolu
   </p>
   <p>
    S'è putessi stà culà,
   </p>
   <p>
    Duve c'è trè case è un fornu
   </p>
   <p>
    È la pace notte è ghjornu.
   </p>
   <p>
    ==Bibliugrafia==
   </p>
   <p>
    Antone Bonifacio è Paulu Arrighi (dir.), L'Annu Corsu (1927), Nizza
   </p>
  </body>
 </text>
</TEI>
