<TEI>
 <teiHeader>
  <fileDesc>
   <titleStmt>
    <title>
     Isula Cavaddu
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Isula%20Cavaddu"/>
     <date>
      2019-10-03T11:14:37Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Isula Cavaddu
   </head>
   <p>
    L' isula di Cavaddu (o Isula di Cavallu) hè un'isula di l'arcipelagu di i Lavezzi in Corsica. D'una superficia di 120 ettari, hè a più grandi isula di l'arcipelagu è a sola abitata.
   </p>
   <p>
    == Situazioni ==
   </p>
   <p>
    L'isula di Cavaddu faci parti di l'arcipelagu di l'Isuli Lavezzi, in i bucchi di Bonifaziu (u strittonu trà a Corsica è a Sardegna). Hè situata à 2.3 km di a costa, à livanti di u capu Spironu è di u portu di Piantaredda, annantu à u tarritoriu di a cumuna di Bonifaziu. Hè l'ariali d'abitazioni u più suttanu di Corsica.
   </p>
   <p>
    == Storia ==
   </p>
   <p>
    === Preistoria ===
   </p>
   <p>
    À u Paleuliticu, à l'ebbica di l'ultima ghjaciazioni, u liveddu di u mari era infiriori di 100 m riguardu à u liveddu attuali. L'isuli Cavaddu, Lavezzu è Ratinu erani tandu emersi è furmaiani unu passaghju à siccu trà a Corsica è a Sardegna. À u Niuliticu, 'ssi trè isuli furmaiani sempri un'isula sola, distanti di a costa d'una cintunara di metri. Hè prubabili ch'è 'ssu locu fussi statu d'una grandi impurtanza par a circulazioni trà Corsica è Sardegna mentri a Preistoria.
   </p>
   <p>
    I sapari datendu di l'ebbica preistorica sò stati scuparti annantu à l'isula di Cavaddu.
   </p>
   <p>
    === Cava rumana ===
   </p>
   <p>
    'Ss'isula, è ancu l'isulottu aghjacenti di San Bainzu, fù sfruttata da i Rumani intornu di u seculu II.
   </p>
   <p>
    Sinu à u seculu XIX, i tistimunianzi raportani ch'è i tracci di 'ssu sfruttamentu erani sempri parfittamenti visibuli, in ottimu statu di cunsirvazioni. Ma a ripiddata pruvisoria di l'estrazioni di granitu in u 1872 par edificà u fanali di i Lavezzi caghjunò a distruzzioni di a maiò parti di i vistighi rumani.
   </p>
   <p>
    Di 'ssi vistighi, sola una culonna di petra firmò intatta è fù traspurtata in Bonifaziu di nuvembri 1932 par ghjuvà da munimentu cummemurativu. À i ghjorna d'oghji, i tracci di taddera in a rocca sò sempri apparenti annantu à l'isulottu di San Bainzu.
   </p>
   <p>
    U situ di l'anziana cava hè iscrittu dapoi 1992 à u titulu di i munimenti storichi.
   </p>
   <p>
    Dopu à a partenza di i Rumani, l'isula fù abbandunata sinu à u 1800, data à a quali un pastori vinì à stà ci solu incù a so mandria.
   </p>
   <p>
    ==Ebbica ughjinca==
   </p>
   <p>
    === "L'isula di i miliardarii" ===
   </p>
   <p>
    Dapoi u 1970, lussuosi risidenzi sicundarii si ci sò custruiti, à tempu cù un picculu aerudromu, unu portu è una cala.
   </p>
   <p>
    A furtuna o a nuturietà di parichji prubitarii di villi annantu à l'isula ani cuntribuitu à dà à Cavaddu u so sopranomu d' "isula di i miliardarii".
   </p>
   <p>
    Eppuri, a custruzzioni d'abitazioni novi hè bluccata dipoi parichji anni da l'auturità à a seguita di prublemi di sanificazioni, è si poni truvà unu pocu dignalocu annantu à l'isula i cantieri à l'abbandonu.
   </p>
   <p>
    ===Parsunalità avindu risidutu à Cavaddu===
   </p>
   <p>
    Carulina di Monacu
   </p>
   <p>
    Bill Gates
   </p>
   <p>
    Rumanu Abramovitch
   </p>
   <p>
    Catalina Deneuve
   </p>
   <p>
    Vittoriu Emmanuel di Savoia
   </p>
   <p>
    Bianca è Mick Jagger
   </p>
   <p>
    == Turismu ==
   </p>
   <p>
    Si trova annantu à a piaghja calchì magazenu, calchì risturanti è un albergu.
   </p>
   <p>
    A maiò parti di l'isula hè custituita di prubità privati.
   </p>
   <p>
    Una navicedda rigulari parmetti di righjunghja à Cavaddu dapoi l'imbarcatoghju di Piantaredda in circa 15 minuti.
   </p>
   <p>
    == Prutizzioni ==
   </p>
   <p>
    L'isula di Cavaddu è l'isulottu di San Bainzu ùn sò micca stati resi à a cumuna di Bonifaziu in u 1981. 'Ssa parti di l'arcipelagu hè dunqua esclusa di a riserva naturali di l'isuli Lavezzi è di a riserva naturali di i Bucchi di Bonifaziu.
   </p>
   <p>
    I vitturi ùn essendu micca auturizati annantu à l'isula, ùn ci si trova ch'è picculi veiculi elettrichi (simili à i vitturini di golfu o bicicletti).
   </p>
   <p>
    == Noti ==
   </p>
   <p>
    ==Da veda dinò==
   </p>
   <p>
    l'Isuli Lavezzi
   </p>
   <p>
    Isulotti di Corsica
   </p>
   <p>
    Isula di u Mari Tirrenu
   </p>
  </body>
 </text>
</TEI>
