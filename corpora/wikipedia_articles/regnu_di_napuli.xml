<TEI>
 <teiHeader>
  <fileDesc>
   <titleStmt>
    <title>
     Regnu di Napuli
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Regnu%20di%20Napuli"/>
     <date>
      2019-04-30T19:58:52Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Regnu di Napuli
   </head>
   <p>
    Regnu di Napuli hè u nome incù u quale hè cunnisciutu in a sturiugrafia muderna l’anticu Statu talianu esistutu da u XIV à u XIX seculu è stesu à tuttu u meridione cuntinintale talianu, u quale nome ufficiale fù à l'iniziu Regnu di Sicilia citeriore, pè distingue lu da u regnu stesu annantu à l’isula omonima in u stessu periodu. A dinuminazione trova a so origine in età nurmana; u Regnu nurmanu di Sicilia fù unu statu istituitu in u 1130, incù capitale Palermu, incù l’assignazione à Ruggeru II d'Altavilla di u titulu di Rex Siciliae da l’antipapa Anacletu II, titulu cunfirmatu in u 1139 da papa Innucenzu II. U novu Statu indipindente è suvranu insistia annantu à tutti i territorii di u Meziornu è di a Sicilia, attistendu si cum'è u più ampiu di l'antichi Stati taliani. In seguitu à a ruvina di a famiglia imperiale di l'Hohenstaufen, chì era succeduta à l'Altavilla, papa Urbanu IV numinò in u 1263 Carlu I d'Angiò novu Rex Siciliae. Ma u pisante fiscalismu angioinu è a scuntentezza diffusa à tutti i strati di a pupulazione siciliana diterminonu a rivolta di u Vespru; suvitò a guerra di i nuvant'anni trà Petru III d'Aragona, maritu di l’ultima erede di l'Hohenstaufen, è l'Angiò. Scunfittu, u 26 di sittembre di u 1282 Carlu d'Angiò lasciò definitivamente a Sicilia in manu à l’Aragunesi.
   </p>
   <p>
    À a stipulazione di a Pace di Caltabellotta (1302) suvitò a furmale divisione di u regnu in duie: Regnum Siciliae citra Pharum (cunnisciutu in a sturiugrafia muderna cum'è Regnu di Napuli) è Regnum Siciliae ultra Pharum (ancu cunnisciutu per un breve periodu cum'è Regnu di Trinacria, cunnisciutu in a sturiugrafia muderna cum'è Regnu di Sicilia). Per via di cunsiquenza stu trattatu pò esse cunsideratu l’attu di fundazione cunvinziunale di l’entità pulitica nota cum'è Regnu di Napuli. U regnu, cum'è statu suvranu, visse una grande fiuritura intellettuale, ecunomica è civile sia sottu e varie dinastie angioine (1282-1442), sia incù a ricunquista aragunese d'Alfonsu I (1442-1458), sia sottu u guvernu di un ramu cadettu di a casa d'Aragona (1458-1501); tandu a capitale era celebra per u splindore di a so corte è u mecenatisimu di i suvrani. In u 1504 a Spagna unita scunfisse a Francia, è u regnu di Napuli fù da tandu unitu dinasticamente à a munarchia ispanica, à tempu à quellu di Sicilia, finu à u 1707, è tremindui fubbenu guvirnati cum'è duie vicereami distinti ma incù a dicitura cumuna ultra et citra Pharum è incù a cunseguente distinzione storiugrafica è territuriale trà Regnu di Napuli è Regnu di Sicilia. Bench'è i duie regni, di novu riuniti, ottensinu l’indipendenza incù Carlu di Borbone ghjà in u 1734, l’unificazione ghjuridica definitiva di tremindui i regni si ebbe solu in u dicembre di u 1816, incù a fundazione di u statu suvranu di u Regnu di e Duie Sicilie.
   </p>
   <p>
    U territoriu di u Regnu di Napuli currispundia à a somma di quelli di l’attuale rigione d'Abruzzu, Molise, Campania, Puglia, Basilicata è Calabria è cumprendia ancu parechji arie di l’oghjincu Laziu meridiunale è orientale appartinenti finu à u 1927 à a Campania è à l’antica Terra di Lavoru.
   </p>
   <p>
    == Da u Regnu di Sicilia à u Regnu di Napuli ==
   </p>
   <p>
    === Origine di l’unità territuriale: i Nurmani è i Svevi ===
   </p>
   <p>
    L'isula di Sicilia è l’Italia meridiunale sana à sudu di u Trontu è di u Liri eranu i territorii chì furmavanu u Regnu di Sicilia, custituitu difatti in u 1127-1128 quandu u conte di Sicilia Ruggeru II d'Altavilla unificò sottu à u so duminiu i diversi feudi nurmani di l’Italia Meridiunale (Ducatu di Puglia è Calabria). U titulu di Rè di Sicilia fù istituitu da l’Antipapa Anacletu II finu da u 1130 è ligittimatu dopu, in u 1139, da Papa Innucenzu II. À a fine di u seculu XII, in seguitu à a scunfitta di Federicu Barbarossa, u Statu Puntificiu avia avviatu incù Innucenzu III una pulitica di espansiunismu di u putere timpurale; papa Innucenzu IV, in linia incù u so pridicissore, rivendicò i dritti feudali di u Statu di a Chjesa annantu à u Regnu di Sicilia, chì i tituli rigali annantu à u Statu eranu stati assignati à i nurmani (Ruggeru II) da papa Innucenzu II. Quandu però Arrigu VI, figliolu di u Barbarossa, spusò Custanza d'Altavilla, ultima erede di u Regnu di Sicilia, u territoriu nurmanu passò sottu à a curona sveva, diventendu un centru strategicu di a pulitica imperiale di l'Hohenstaufen in Italia, in particulare incù Federicu II.
   </p>
   <p>
    U suvranu Svevu, in a duplice pusizione di Imperatore di u Sacru Rumanu Imperu Germanicu è rè di Sicilia, fù unu di i protagunisti di a storia medievale eurupea: si preoccupò per u più di u Regnu di Sicilia, dilighendu à i principi germanichi parte di i so puteri in i territorii di oltr'Alpe. A principale ambizione di u suvranu fù quella di crià un Statu cuesivu è efficiente: nubiltà feudale è cità duvianu risponde unicamente à u rè, in un Statu assai centralizatu rettu da un capillare cumplessu burocraticu è amministrativu, chì truvò in a Custituzione di Melfi a so massima sprissione.
   </p>
   <p>
    Durente u regnu di Federicu II, e nove vie cummerciale in direzzione di a Tuscana, di a Pruvenza è in definitiva di l’Europa, eranu sempre più vantaghjose è rindimentose rispettu à quelle di u Mediterraniu meridiunale, induve à spessu i traffichi eranu ostaculati da l’ingerenza di i Saraceni è l’incustanza di diversi Regni Islamichi. Federicu II fundò à Napuli u Studium, vale à dì a più antica università statale d'Europa, destinata à furmà e mente di a classa dirigente di u Regnu.
   </p>
   <p>
    À a morte di Federicu ([1250]), u figliolu Manfredi assunse a regenza di u Regnu. Una scuntentezza diffusa è a resistenza di i ceti baronali è citatinu à u novu suvranu sfuciò infine in una viulenta sollevazione contru le impusizione pruvinenti da a corte regia. In questu i rivultati truvonu u sustegnu di papa Innocenzo IV, desidarosu di stende a so auturità in u Meziornu. Tantu i feudatari quantu a classa, tipicamente urbana, cumposta da burocrati, notai è funziunarii, desidaravanu più indipendenza è maiò rispiru da u cintralismu munarchicu; per via di cunsiquenza Manfredi tentò una midiazione. U novu suvranu affruntò i cunflitti incù una dicisa pulitica di diccentramentu amministrativu chì tendeva à intigrà in a gistione di u territoriu, più di chì i ceti baronali, ancu e cità.
   </p>
   <p>
    Pure senza cede à e richieste di autonumia pruvinenti da l’ambiente urbanu, u novu suvranu valurizò moltu più di u babbu a funzione di e cità cum'è poli amministrativi, favurendu ancu l’inurbanizazzione di i baroni; quessa fece affiurà, accantu à a più antica nubiltà baronale, una nova classa burocratica urbana, chì in vista di una promuzione suciale, investì parte di i guadagni in l’acquistu di grandi patrimonii terrieri. Tale mutamenti di a cumpusizione di a classa dirigente urbana indussenu ancu nove relazione trà e cità è a curona, annunziendu e prufonde trasfurmazione di a successiva età angioina.
   </p>
   <p>
    Manfredi cuntinuò inoltre à ligittimà e pulitiche ghibelline, cuntrullendu dirittamente l’"Apustolica Legazia di Sicilia", corpu puliticu-ghjuridicu in a quale amministrazione di e diocese è di u patrimoniu ecclesiasticu era dirittamente gistita da u suvranu, ereditaria è senza a midiazione papale. In questi anni papa Innocenzu IV sustense una serie di rivolte in Campania è Puglia chì purtonu à  l’interventu direttu di l’imperatore Corradu IV, fratellu maiò di Manfredi, u quale infine ripurtò u Regnu sottu a giurisdizione imperiale. Succedette à Corradu IV u figliolu Corradinu di Svevia è, finch'è questu ultimu fù ancura minorenne, u guvernu di a Sicilia è di l'Apustolica Legazia fù presa da Manfredi: ellu, parechje volte scomunicatu per cuntrasti incù u papatu, ghjunghjì à pruclamà si rè di Sicilia.
   </p>
   <p>
    Mortu Innocenzu IV, u novu papa di origine francese Urbanu IV, rivendichendu dritti feudale annantu à l’isula è timendu una pussibile futura, diretta annessione di u Regnu di Sicilia à u Sacru Rumanu Imperu Germanicu, chjamò in Italia Carlu d'Angiò, conte d'Angiò, Maine è Provenza, è fratellu di u rè di Francia, Luigi IX: in u [1266] u vescu di Roma u numinò rex Siciliae. U novu suvranu da a Francia partì tandu à a cunquista di u regnu, scunfighjendu prima Manfredi in a battaglia di Beneventu, eppoi Corradinu di Svevia à Tagliacozzu, u 23 di aostu [1268].
   </p>
   <p>
    Li Hohenstaufen, l'a quale linia maschile si era estinta incù Corradinu, fubbenu eliminati da a scena pulitica taliana mentre li angioini si assicuronu u duminiu annantu à u Regnu di Sicilia. A calata di Corradinu, eppuri, fù a premissa di impurtante sviluppi, perchè e cità siciliane, chì avianu accoltu benevolmente Carlu d'Angiò dopu à a battaglia di Beneventu, eranu di novu passate à sustene a parte ghibellina. A svolta anti-angioina annantu à l’isula, mutivata da l’eccessiva prissione fiscale di u novu guvernu francese, ùn ebbe cunsequenze pulitiche immediate, ma fù u prima passu versu a successiva guerra di u vespru.
   </p>
   <p>
    A grande spiculazione finanziaria chì a guerra avia cumpurtatu (li angioini si eranu indebitati incù i banchieri guelfi di Firenza), purtò à una serie di nove tassazione è gabelle in tuttu u regnu, chì si aghjunsenu à quelle chì u rè impose quandu ebbe à finanzià una serie di campagne militare in uriente, in a spiranza di assughjittà à u so duminiu i resti di l’anticu imperu bizantinu.
   </p>
   <p>
    === L’Angioini ===
   </p>
   <p>
    L'avventu di Carlu I annantu à u tronu, diventatu Rè grazia à l’investitura Papale è pè drittu di cunquista, ùn marcò eppuru una vera è propria ruttura incù a duminazione Sveva, ma si rializò in un quatru di sustanziale stabilità di l’istituzione munarchiche è in particulare di l’impiantu fiscale. U rinfurzamentu di u cumplessu di guvernu avveratu nanzu da Federicu II offria infatti à a dinastia Angioina una struttura Statale solida annantu à a quale ripone u propriu putere. U primu rè angioinu cunsirvò senza discuntinuità e magistrature elettive di i burocrati regii è in l’amministrazione cintrale assuciò strutture di u Regnu svevu incù l’istituzione di a munarchia francese.
   </p>
   <p>
    L'eredità di l’organisazione di u Statu federicianu, riutilizata da Carlu I, però punia di novu u prublemu di l’oppusizione cunghjunta di e cità è di a nubiltà feudale: e stesse forze chì durente u regnu di Manfredi avianu appughjatu a dinastia francese contru à i Svevi. U suvranu angioinu, nonustante i richjami di u Papa, guvirnò incù un forte assolutismu, ignurante di e pritese di a nubiltà è di a classa urbana, ch'ellu ùn cunsultò mai eccituatu pè l’aumentu di e tasse divutu à a guerra contru à Corradinu.
   </p>
   <p>
    Incù a morte di Corradinu, per manu di l’Angioini, i dritti svevi annantu à u tronu di Sicilia passonu à una di e figliole di Manfredi: Custanza di Hohenstaufen, chì u 15 di lugliu 1262 avia spusatu u rè d'Aragona Petru III. U partitu ghibellinu di Sicilia chì precedintamente si era organizatu intornu à i svevi Hohenstaufen, assai scuntente di a suvranità francese annantu à l’isula, circò u sustegnu di Custanza è di l’aragunese, pè organizà a rivolta contru à l’angioini.
   </p>
   <p>
    Principiò cusì a rivolta di u Vespru. Questa hè stata à longu cunsiderata l’esprissione di una ribellione pupulare spuntanea contru u pesu di a fiscalità è u guvernu tirannicu "di a gattiva Signuria Angioina", cum'è a definì Dante Alighieri; ma sta interpritazione hà lasciatu oramai spaziu à una valutazione più attenta à a cumplissità di l’avvinimenti è à a multiplicità di l’attori in campu.
   </p>
   <p>
    Un rollu cintrale deve esse senza dubbitu attribuitu à l’iniziativa di l’aristucrazia raffurzata si in età Sveva, di più arradicata in Sicilia, chì sentia minacciate e so pusizione di putere da e scelte di u novu suvranu: a priferenza accurdata da l’Angiò à Napuli, u so strettissimu ligame incù u Papa è i mercante Fiurintini, a tindenza à affidà impurtante funzione di guvernu à omini pruvinenti da u Meziornu peninsulare.
   </p>
   <p>
    Frà sti oppunenti si distinguinu pè attivismu e famiglie aristucratiche emigrate chì, dopu à l’esecuzione di u ghjovanu Corradinu, avianu divutu rinuncià à certi dritti è bè patrimoniali, ma chì gudianu di u sustegnu di e cità Ghibelline di l’Italia centru-sittentriunale. Inoltre incù a perdita di cintralità di a Sicilia, ancu e forze produttive è cummerciale, chì avianu in principiu sustinutu a spedizione Angioina, si truvonu in netta contrappusizione incù a criscente egemunia di u Meziornu peninsulare.
   </p>
   <p>
    Inoltre ùn hè da sottustimà l’interferenza di agente esterni cum'è a munarchia Aragunese, in quellu periodu in grande contrappusizione incù u bloccu francese è angioinu, e cità Ghibelline, è persinu l’imperu Bizantinu, furtamente trafaricatu da i prugetti espansiunistichi di Carlu chì l’avia ghjà strappatu Corfù è Durazzu oramai parte di u Regnu di Sicilia.
   </p>
   <p>
    === E guerre di u Vespru ===
   </p>
   <p>
    A rivolta pupulare antiangioina principiò à Palermu u 31 di marzu 1282 è si sparghjì in a Sicilia sana. Petru III d'Aragona sbarcò in Trapani d’aostu di u 1282 è scunfisse l’armata di Carlu d'Angiò mentre l’Assediu di Messina, chì durò bè 5 mesi da maghju à sittembre 1282. U Parlamentu sicilianu incurunò Petru è a moglia Custanza, figliola di Manfredi; difatti, da quellu mumentu vi fubbenu dui suvrani incù u titulu di "rè di Sicilia": l’Aragunese, pè investitura di u Parlamentu sicilianu, è l’Angioinu, pè investitura papale.
   </p>
   <p>
    U 26 di sittembre di u 1282 Carlu d'Angiò scappò definitivamente da u campu di armi in Calabria. Qualchì mese più tardi, u papa regnante Martinu IV scomunicò Petru III. Ciononostante ùn fù micca più pussibile pè Carlu di vultà in l’arcipelagu sicilianu è a residenza regia angioina fù itinerante trà Capua è a Puglia mentre parechji anni, finch'è incù u successore di Carlu I, Carlu II d'Angiò, Napuli fù definitivamente scelta cum'è nova residenza di a munarchia è di l’istituzione cintrale in u cuntinente. Incù Carlu II a dinastia ebbe a so residenza fissa in u Maschju Angioinu.
   </p>
   <p>
    === L'amministrazione angioina ===
   </p>
   <p>
    Benchì l’ambizione angioine in Sicilia fussenu inibite da e numerose scunfitte militare, Carlu I circò di cunsulidà u so putere propriu in a parte cuntinintale di u regnu, tramettendu annantu à a precedente pulitica barunale guelfa parte di e riforme chì ghjà u vechju Statu Svevu cuncretizava pè rinfurzà l’unità territuriale di u Meziornu. Da e prime invasione longubarde bona parte di l’econumia di u regnu, in u principatu di Capua, in Abruzzu è in u Contadu di u Molise, era gistita da i munasteri benedettini (Casauria, San Vincenzu à u Volturnu, Montevergine, Montecassinu), chì in molti casi avianu accrisciutu i so privilegii finu à diventà vere è proprie signurie lucale, à suvranità territuriale è in cuntrastu spessu incù i feudatari laici vicini. L'invasione nurmana prima, e lotte frà l’antipapa Anacletu II, sustinutu frà altri da i benedettini, è u papa Innocenzu II, è infine a nascita di u regnu di Sicilia minonu e base di a tradizione feudale benedettina. Dopu à u 1138, scunfittu Anacletu II, Innocenzu II è e dinastie nurmane sprunonu in l’Italia meridiunale u monachesimu cistercense; molti munasteri benedettini fubbenu convertiti à a nova regula chì, limitendu l’accumulazione di bè materiale à e risorse necessarie pè a produzzione artigianale è agricula, pruibia a pussibilità per i novi cenobi di custituisce patrimonii è signurie feudale: u novu ordine investia cusì e risorse in riforme agrarie, artigianatu, meccanica è assistenza suciale, incù valetudinaria (spidale), farmacie è chjese rurale.
   </p>
   <p>
    U monachesimu francese truvò tandu u sustegnu di i vechji feudatari nurmani, chì pobbenu cusì cuntrastà attivamente l’ambizione timpurale di u cleru lucale: annantu à stu cumprumessu si innestò a pulitica di u novu suvranu Carlu I; quellu fundò di e so manu l’abbazie cistercense di Realvalle (Vallis Regalis) à Scafati è Santa Maria di a Vittoria à Scurcola Marsicana, è favorì e filiazioni di e storiche abbazie di Sambucina (Calabria), Sagittariu (Basilicata), Sterpetu (Terra di Bari), Ferraria (principatu di Capua), Arabona (Abruzzu) è Casamari (Statu Puntificiu), diffundendu à u cuntempu u cultu di l’Assunzione di Maria in u Meziornu. Cuncesse dinù nove cuntee è ducati à i militari francesi chì appughjonu a so cunquista di u napulitanu.
   </p>
   <p>
    I principali centri munastichi di produzzione ecunomica eranu stati cusì svinculati da l’amministrazione di pussidimenti feudali è l’unità di u Statu, à quandu superata l’auturità pulitica benedettina, si fundava oramai annantu à l’antiche baronie nurmane è annantu à l’assettu militare datendu da Federicu II. Carlu I infatti cunsirvò l’antichi giustizierati federiciani, accriscendu u putere di i presidenti rispittivi: ogni pruvincia avia un giustiziere chì, oltre à esse à capu di un impurtante tribunale, incù duie corte, era ancu u vertice di a gistione di u lucale patrimoniu finanziariu è di l’amministrazione di u tisoru, ricavatu da e tassazione di l’universitates(cumuni). L'Abruzzu fù divisu in Aprutium citra (flumen Piscariae) è  Aprutium ultra (flumen Piscariae); molte di e cità sveve, cum'è Sulmona, Manfredonia è Melfi, persenu u so rollu cintrale in u regnu in favore di cità minore o antiche capilochi decaduti cum'è Sanseveru, Chieti è L'Aquila, mentre in i territorii chì eranu stati bizantini (Calabria, Puglia) si cunsulidò l’assettu puliticu principiatu da a cunquista nurmana: l’amministrazione periferica, chì i grechi affidavanu à un sistemu capillare di cità è diocese, trà u patrimonium publicum di i funziunarii bizantini è u p. Ecclesiae di i veschi, da Cassanum à Gerace, da Barolum à Brundisium, fù sustituita definitivamente da l’ordine feudale di a nubiltà fondiaria. In u Meziornu e sedii di i giustizieri (Salernu, Cosenza, Catanzaru, Reggiu, Tarantu, Bari, Sanseveru, Chieti, L’Aquila è Capua) o di impurtante arcidiocesi (Beneventu è Acheruntia), più chì a nova capitale, firmonu l’unichi centri stati dutati di pesu puliticu o attività finanziarie, ecunomiche è culturale.
   </p>
   <p>
    Carlu perse però, pè alcuni pruvvidimenti puntifici, l’ultime regalie di u napulitanu, quale u drittu di u suvranu di numinà l’amministratori regi in e diocese incù sedii vacanti: tale privilegii finu à tandu in u Meziornu eranu sopravvissuti à a riforma greguriana chì stabiliscìa chì solu u puntefice duvia gode di a facultà di numinà è dipone veschi (libertas Ecclesiae).
   </p>
   <p>
    U 7 di ghjinnaghju 1285 murì Carlu I d'Angiò è u succedette Carlu II. Incù l’ascesa à u tronu di Napuli di questu suvranu, a pulitica regia ebbe una svolta: da quellu mumentu, in seguitu à a guasi custante belligeranza trà i regni di Sicilia (Napuli) è di Trinacria (Sicilia), a pulitica di a dinastia angioina si interissò soprattuttu di ottene un bonu cunsensu à l’internu di u Regnu. Infatti fubbenu da un latu aumintati i privilegii à a nubiltà feudale, indispinsevule à a causa di a guerra, ma da l’altru, guasi à vulè bilancià l’eseguì si di i putentati feudali, fubbenu accurdate da i suvrani à e cità, in gradi diversi à siconda di l’impurtanza chì elle avianu, nove libertà è autonumie. Queste oramai pudianu eleghje i ghjurati, vale à dì i ghjudici incù funzione amministrative è di cuntrollu è i sindaci, ripprisintanti di a pupulazione vicinu à u suvranu. Si vinì cusì à crià à Napuli è in altre rialità urbane di u Meziornu una criscente cunflittualità trà nubiltà citatina è u populu pussedente, à u quale successivamente u Rè Robertu cuncesse a pussibilità di entre dirittamente in l’amministrazione di u Statu. Pè certi versi si vinì à crià, almenu in e principale cità di u Regnu una situazione rassomigliante à u cuntrastu esistente ancu in i cumuni è in e signurie di l’Italia centru-sittentriunale, ma a pace di u Rè servia da equilibratrice è a figura di u suvranu da arbitru, postu ch'è l’auturità di u Rè era quantunque indiscutibile. Si cunfigurò cusì un ghjocu di equilibriu trà cità è rialità rurale-feudale abilmente gistitu da a munarchia, chì sottu l’egida di Robertu d'Angiò ghjunse à regulamentà è traccià nettamente e sfere di influenza di nubiltà feudale, cità è demaniu regiu.
   </p>
   <p>
    In Sicilia invece, à a morte di Petru III, rè d'Aragona è Sicilia, u duminiu annantu à l’isula fù trastagliatu da i so duie figlioli Alfonsu III è Ghjacumu I di Sicilia. Questu ultimu firmò u Trattatu d'Anagni di u 12 di ghjugnu 1295, cedendu i dritti feudali annantu à a Sicilia à papa Bonifaziu VIII: u puntefice in cambiu cuncesse à Ghjacumu I a Corsica è a Sardegna, cunferendu cusì a suvranità di a Sicilia à Carlu II di Napuli, erede di u titulu di rex Siciliaeda parte angioina.
   </p>
   <p>
    === Nascita di u regnu ===
   </p>
   <p>
    U trattatu d'Anagni però ùn purtò à una pace durevule; quandu Ghjacumu I lasciò a Sicilia pè guvirnà l’Aragona, u tronu palermitanu fù affidatu à u fratellu Federicu III chì guidò l’ennisima ribellione pè l’indipendenza di l’isula è fù poi incurunatu da Bonifaziu VIII rè di Sicilia (rex Trinacriae). Federicu III però perse l’appoghju di parechji baroni siciliani; pè cunsirvà u titulu regale, pè a prima volta ricunnisciutu da a Santa Sede, firmò incù Carlu di Valois, chjamatu da Martinu IV à ristabilì l’ordine in Sicilia, a pace di Caltabellotta in u 1302.
   </p>
   <p>
    À a stipulazione di a Pace di Caltabellotta seguitò a divisione furmale di u regnu in dui parte: Regnum Siciliae citra Pharum (Regnu di Napuli) è Regnum Siciliae ultra Pharum (Regnu di Sicilia).
   </p>
   <p>
    Si cuncludia cusì definitivamente u longu periodu di e guerre di u Vespru.
   </p>
   <p>
    Fubbinu cusì furmalmente distinti da l'anticu Regnu di Sicilia nurmannu-svevu, u Regnu di Trinacria, sottu u cuntrollu di l’Aragunesi incù a capitale Palermu, è u Regnu di Sicilia oltre u fanale incù capitale Napuli, sottu u cuntrollu di l’angiuini. Carlu II allora rinunciò à a ricunquista di Palermu è iniziò una vicata di interventi legislativi è territuriali pè adattà Napuli a u rollu di nova capitale di u Statu: allargò i muri d’accinta citadine, ridusse l’incalcata fiscale è ci installò a Gran Corte di a Vicaria.
   </p>
   <p>
    Ind’è u 1309 u figliu di Carlu II, Robertu d'Angiò, vense incurunatu da Clemente V re di Napuli, torna però incù u titulu di rex Siciliae, oltre chì di rex Hierosolymae.
   </p>
   <p>
    Incù istu suvranu a dinastia angiuinu-napuletana raghjunse u so apogeu. Rubertu d'Angiò, dettu "u Saviu" è "pacificatore d'Italia", rinfurzò l'egemunia di u Regnu di Napuli, punendu a lega Guelfa à l’ordini di ellu stessu è di u so reame, oppunendu si à e pretese imperiali di Arrigu VII è Ludovicu u Bavaru nant’à u restu di a penisula, riiscendu dinù, grazie à a so astuta è cauta pulitica, à diventà signoru di Genuva.
   </p>
   <p>
    In u 1313 riprese a guerra trà Angiuini è Aragunesi; l'annu successivu, u parlamentu sicilianu, ùn rispettendu micca l'accordu parafatu incù a Pace di Caltabellotta, cunfirmava Federicu cun u titulu di rè di Sicilia è ùn micca più di Trinacria, è ricunnuscia cum’è erede di u regnu u figliolu Petru.
   </p>
   <p>
    Rubertu tentò a ricunquista di a Sicilia in seguitu à l'attaccu cunghjuntu di e forze imperiale è aragunese à u Regnu di Napuli è à a lega Guelfa. Sebbene e so truppe ghjunghjissinu à occupà è sacchighjà Palermu, Trapani è Messina, l'attu fù più punitivu chì di cuncreta cunquista, infatti u suvranu angiuinu ùn fù micca in gradu di prusegue in una longa guerra di frazu è fù custrettu a rinuncià.
   </p>
   <p>
    Sott’à a so guida l’attività cummerciale si intensifichetenu, fiurisceranu e loghje è e curpurazione, Napuli diventete a cità più vivace di u Bassu Medievu in Italia, grazie à l'effettu di l'attività mercantile intornu à u novu portu chì diventete forse u più muvimentatu di a penisula chì attirava in locu imprese cummerciale chjuche è grande, operente in u campu di i tissuti è di i drappi, di l’oreficerie è di e spezie. Què fù dinù duvutu à a presenza di banchieri, cambiatori è assicuradori fiurentini, genuvesi, pisani è veneziani, disposti à assume si risichi assai grandi puru di assicurà si rapidi è cunsiderevuli prufitti muvimentendu l'ecunumia di una capitale sempre più cosmopolita.
   </p>
   <p>
    Inoltre u suvranu, ind’è so custante funzione di arbitru trà nubiltà è populu grassu, ridusse u numeru di sedie nubiliare pè limità ne l'influenza à vantaghju di i populares.
   </p>
   <p>
    Ind’è sti anni a cità di Napuli rinfurzò u so pesu puliticu ind’à penisula, dinù cù u sviluppu di a propria vucazione umanistica. Rubertu d'Angiò era assai stimatu da l’intellettuali taliani di u so tempu cum’è u Villani, u Petrarca, Boccacciu è Simone Martini.
   </p>
   <p>
    Propriu u Petrarca volse da ellu esse interrugatu pè pudè cunsegue a gloria puetica è u definì "U Rè più saviu dopu Salomone". À u cuntrariu ùn gose mai di e simpatie di u filu-imperiale Dante Alighieri chì u definì "Re da sermone".
   </p>
   <p>
    U suvranu raccolse à Napuli in una scola, ùn interdettu micca à l’influenze di l'averruisimu, un impurtante gruppu di teologhi sculastichi. Ellu affidete à Niculaiu Deoprepiu di Reggiu Calabria a traduzzione di l’opere di Aristotele è Galenu pè a bibliuteca di Napuli. Da a Calabria inoltre vensenu ind’à nova capitale Leonziu Pilatu è u basilianu Barlaamu di Seminara, celebre teologu chì affrontete in quelli anni in Italia e dispute duttrinale sorte attornu à u filioque è à u credu nicenu: u monacu fù dinù in cuntattu incù Petrarca, di chè fù maestru di grecu, è Boccacciu chì u cunnuscete propriu à Napuli.
   </p>
   <p>
    Impurtante dinù da u puntu di vista artisticu fù l'apertura di una scola giottesca è a presenza di Giotto in cità pè affriscà a Cappella Palatina ind’è u Maschio Angioino è numerosi palazzi nubiliari, inoltre sott’à Rubertu d'Angiò si diffuse u stile goticu in tuttu u Regnu, à Napuli u Rè edifichete a Basilica di Santa Chjara, sacrariu di a dinastia Angiuina. U Regnu di Napuli si distinse in quellu periudu pè una cultura tutalmente uriginale chì accustava à elementi tipicamente Italichi è Mediterranei dinù particularità di e corte di l'Auropa centrale, truvendu una sintesi trà u cultu di i valori cavallereschi, a puesia Pruvenzale è e currente artistiche, puetiche è i custumi tipicamente Italichi.
   </p>
   <p>
    === A pace trà angiuini è aragunesi ===
   </p>
   <p>
    U rè Rubertu designete cum’è so erede u figliolu Carlu di Calabria ma dopu a morte di st'ultimu, u suvranu fù custrettu à lascià u tronu à a so giovana nipote, Ghjuvanna d'Angiò figliola di Carlu. Intantu si raghjunse un primu accordu di pace trà Angiuini è Aragunesi, dettu a «Pace di Catania» l'8 di nuvembre 1347. Ma a guerra frà Sicilia è Napuli si seria chiusa sultantu u 20 di aostu 1372 dopu ben nuvanta anni, incù u Trattatu di Avignone firmatu da Ghjuvanna d'Angiò e Federicu IV d'Aragona cun l'accunsentu di Papa Gregoriu XI.
   </p>
   <p>
    U trattatu affirmava u ricunnuscimentu reciprocu di e munarchie è di i rispettivi territorii: Napuli à  l’Angiuini è a Sicilia à l’Aragunesi, estendendu u ricunnuscimentu di i tituli reali dinù à e rispettive linee di successione.
   </p>
   <p>
    L'erede di Rubertu, Ghjuvanna I di Napuli, avia spusatu Andria d'Ungheria, duca di Calabria è fratellu di u rè d'Ungheria Luigi I, discendenti entrambi da l’angiuini partenupei (Carlu II). In seguitu à un misteriosu cumplottu Andria fù uccisu. Pè vindicà ne a morte, u 3 di nuvembre 1347 u rè d'Ungheria scese in Italia incù l'intenzione di ditrunizà Ghjuvanna I di Napuli. Benchè u suvranu ungherese più volte avessi pretesu da a Santa Sede a dipusizione di Ghjuvanna I, u guvernu puntificiu, residente allora à Avignone è puliticamente ligatu à a dinastia francese, cunfirmete sempre u titulu di Ghjuvanna nonustante e spedizione militare chì u rè d'Ungheria intraprese in Italia. A regina di Napuli, da a so parte, priva di una discendenza uterina, aduttete cum'è figliolu è erede à u tronu Carlu di Durazzu (nipote di Luigi I d'Ungheria), finchè dinù Napuli ùn fù micca direttamente implicata ind’è i scontri pulitichi è dinastichi chì seguitetenu u Scismu d'Occidente: à corte è in cità si cuntrapposenu direttamente un partitu filufrancese è un partitu lucale, u primu schieratu à favore di l'antipapa Clemente VII è cumandatu da a regina Ghjuvanna I, u secondu à favore di u papa napuletanu Urbanu VI chì truvete u sustegnu di Carlu di Durazzu è di l'aristucrazia Napuletana.
   </p>
   <p>
    Ghjuvanna privò allora Carlu di Durazzu di i diritti di successione à favore di Luigi I d'Angiò, fratellu di u rè di Francia, incurunatu rè di Napuli (rex Siciliae) da Clemente VII in u 1381. Ellu, à a morte di Ghjuvanna I (uccisa pè ordine di u stessu Carlu di Durazzu in u Castellu di Muru Lucanu in u 1382), scese però inutilmente in Italia contr’à Carlu di Durazzu, è quì murì in u 1384. Carlu restò unicu suvranu, è lasciò Napuli à i figlioli Ladislau è Ghjuvanna pè rende si quindi in Ungheria à rivendicà ne u tronu: ind’è regnu transalpinu fù assassinatu in un cumplottu.
   </p>
   <p>
    Prima chì i dui eredi Ladislau è Ghjuvanna raghjunsenu a maturità, a cità campana cadì in pusessu di u figliolu di Luigi I d'Angiò, Luigi II, incurunatu rè da Clemente VII u 1º di nuvembre 1389. A nubiltà lucale aversò u novu suvranu è in u 1399 Ladislau I pobbe rivendicà militarmente i so diritti nant’à u tronu scunfighjendu u rè francese. U novu rè sappe risturà l'egemunia napuletana ind’è l'Italia meridiunale intervenendu direttamente ind’è i cunflitti di tutta a penisula: in u 1408, chjamatu da papa Innocenzu VII pè arrichetà e rivolte ghibelline in a capitale puntificia, occupava bona parte di u Laziu è di l'Umbria ottenendu l'amministrazione di a pruvincia di Campagna è Marittima, è occupendu poi Roma è Perugia sott’à u puntificatu di Gregoriu XII. In u 1414, dopu avè scunfittu definitivamente Luigi II d'Angiò, ultimu suvranu in testa di una lega organizata da l'antipapa Lisandru V è cerchendu di arginà l'espansiunismu partenupeu, u rè di Napuli arrivò à e porte di Fiurenza. Incù a so morte tuttavia ùn vi fubbenu micca successori à cuntinuà e so imprese è e cunfine di u regnu turnetenu ind’è u perimetru storicu; a surella di Ladislao però, Ghjuvanna II di Napuli, à a fine di u scismu d'Occidente, ottense u ricunnuscimentu definitivu da a Santa Sede di u titulu reale pè a so famiglia.
   </p>
   <p>
    Succeduta à Ladislao in u 1414 a surella Ghjuvanna, u 10 di aostu 1415 si maritò Ghjacumu II di Burbone: dopu chì u maritu tentò di piglià persunalmente u titulu reale, una rivolta in u 1418 u custrinse à turnà in Francia indù si ritirò in un munasteru francescanu. Ghjuvanna in u 1419 era a sola regina, ma e mire espansiunistiche ind’è u napuletanu di l’angiuini di Francia ùn cessetenu micca. Papa Martinu V chjamò in Italia Luigi III d'Angiò contr’à Ghjuvanna chì nun vulia micca ricunnosce i diritti fiscali di u Statu Pontificiu nant’à u regnu di Napuli. A minaccia francese perciò avvicinò u regnu di Napoli à a corte aragunese, tantu chì a regina aduttò Alfonsu V d'Aragona cum’è u so figliolu è erede finchè Napuli fù sott’à l'assediu da e truppe di Luigi III. Quandu  l’aragunesi liberetenu a cità in u 1423, occupendu u regnu è scunghjurendu a minaccia francese, i raporti incù a corte lucale ùn fubbenu micca facili, tantu chì Ghjuvanna, cacciatu Alfonsu V, à a so morte lasciò u regnu in eredità à Rinatu d'Angiò, fratellu di Luigi III.
   </p>
   <p>
    == Periodu di a dinastia aragunese ==
   </p>
   <p>
    Incù a morte senza eredi di Ghjuvanna II di Napuli u territoriu di u regnu di Napuli fù trastagliatu da Rinatu d'Angiò, chì ne rivendicava a suvranità in quantu fratellu di Luigi I d'Angiò, figliolu aduttivu di a regina di Napuli Ghjuvanna II di Napuli, è Alfonsu V d'Aragona rè di Trinacria, Sardegna è Aragona, precedente figliolu aduttivu poi ripudiatu di a stessa regina. A guerra chì ne scaturì cuinvolse l’interessi di l’altri stati di a penisula, frà chè a signuria di Milanu di Filippu Maria Visconti, chì intervense in un primu mumentu in favore di l’angiuini (battaglia di Ponza), poi definitivamente cù l’Aragunesi. In u 1442 Alfonsu V cunquistò Napuli è ne assunse a curona (Alfonsu I di Napuli), riunifichendu u territoriu di l'anticu Statu svevu-nurmannu sott’à a so regenza incù u titulu di rex Utriusque Siciliae, installendu a capitale ind’a cità campana è impunendu si, nun sultantu militarmente, ind’è u cuntestu puliticu talianu.
   </p>
   <p>
    In u 1447 po, Filippu Maria Visconti designò Alfonsu erede à u ducatu di Milanu, arricchendu furmalmente u patrimoniu di a curona aragunese. A nubiltà di a cità lumbarda però, temendu l'annessione à u regnu di Napuli, pruclamò Milanu libera cumuna è instaurendu l'Aurea Republica Ambrusiana; e cunseguente rivendicazione aragunese è napuletane fùbbenu cuntrastate da a Francia, chì in u 1450 dete u sustegnu puliticu à Francescu Sforza pè impatrunissi militarmente di Milanu è di u ducatu. L'espansiunisimu ottumanu, chì minacciava i cunfini di u regnu di Napuli, impedì à i napuletani l'interventu contru à Milanu, è papa Niccolò V inizialmente ricunnuscì u Sforza cum’è duca di Milanu, po riiscì à interessà Alfonsu d'Aragona ind’è a lega italica, un'allianza chì ghjuvava à cunsulidà u novu urdinamentu territuriale di a penisula.
   </p>
   <p>
    === A pulitica interna di Alfonsu I: umanismu è centralismu ===
   </p>
   <p>
    A corte di Napuli ind’è st'epuca fù una di e più raffinate è aperte à e nuvità culturale di u Rinascimentu: eranu ospiti di Alfonsu Lurenzu Valla, chì propriu durante u sughjornu partenupeu dinunziò u falzu storicu di a dunazione di Custantinu, l'umanistu Antone Beccadelli è u grecu Emanuele Crisolora. À Alfonsu si deve dinù a ricustruzzione di Castel Novu. L'urdinamentu amministrativu di u regnu rimase grossu modu quellu di l'età angiuina: fubbenu ridimensiunati però i puteri di l’antichi ghjustizierati (Abruzzu Ultra è Citra, Cuntadu di Mulise, Terra di Lavoru, Capitanata, Principatu Ultra è Citra, Basilicata, Terra di Bari, Terra d'Otrantu, Calabria Ultra è Citra), chì cunservetenu funzione prevalentemente pulitiche è militare. L'amministrazione di a ghjustizia fù invece cunferita in u 1443 à e corte barunale, in u tentativu di ricunduce l’antiche ghjerarchie feudale ind’è l'organismi burocratichi di u Statu centrale.
   </p>
   <p>
    Si cunsidera un altru impurtante passu versu l’ottenimentu di l'unità territuriale in u regnu di Napuli a pulitica di u rè, dedicata à stimulà pasturizia è muntera: in u 1447 Alfonsu I appruvete una vicata di lege, trà cui l'impusizione à i pastori abruzzesi è mulisani di invernà ind’è e cunfine napuletane, in u Tavoliere, indù assai di i terreni cultivati fubbenu trasfurmati dinù furzatamente in pascure. Istituì inoltre, cù a sede prima à Lucera è poi à Foggia, a Dogana della mena delle pecore in Puglia (Dugana di a cunduzzione di e pecure in Puglia) è l'impurtantissima rete di i tratturi (stradotti) chì da l'Abruzzu (chì da u 1532 ebbe avutu u so distaccamentu di a Dugana, a Doganella d'Abruzzo) cunducianu à a Capitanata. Queste dispusizione risullevetenu l'ecunumia di e cità interne frà L'Acula è a Puglia: e risorse ecunomiche ligate à a pasturizia migratoria di l'Appenninu abruzzese un tempu si spargulianu ind’è u Statu Puntificiu, indù fin’allora avianu invernatu e grege.
   </p>
   <p>
    Cun e dispusizione aragunese l’attività ligate à a muntera implicò, prevalentemente ind’è e cunfine naziunale, l’attività artigianale lucale, i mercati à bestie trà Lancianu, Castel di Sangru, Campubassu, Isernia, Buianu, Agnone, Larinu finu à u Tavoliere di e Puglie, è a struttura burocratica sorta attorn’à a dugana, predisposta à a manutenzione di i stradotti è à a tutela ghjuridica di i pastori, diventò, nant’à u mudellu di u Concejo de la Mesta castiglianu, a prima basa pupulare di u Statu centrale mudernu ind’è u regnu di Napuli. In misura minò u stessu fenomenu si verificò frà a Basilicata è a Terra d'Otrantu è e cità (Venosa, Ferrandina, Matera) ligate à a muntera versu u Metapontu. À a so morte (1458) Alfonsu spartì novamente e curone lascendu u Regnu di Napuli à u so figliolu illeghjittimu Ferdinandu (leghjittimatu da papa Eugeniu IV è numinatu duca di Calabria), mentre tutti l’altri tituli di a curona d'Aragona, acchjusu u regnu di Sicilia, andonu à so fratellu Ghjuvanni.
   </p>
   <p>
    === Don Ferrante ===
   </p>
   <p>
    Dunque rè Alfonsu lasciò un regnu perfettamente inseritu ind’è e pulitiche taliane. A successione di u figliolu Ferdinandu I di Napuli, dettu Don Ferrante, fù sustenuta da u stessu Francescu Sforza; i dui novi suvrani inseme intervensenu ind’à republica di Fiurenza è scunfissenu e truppe di u cunduttieru Bartulumeu Colleoni chì insidiavanu i puteri lucali; in u 1478 e truppe napuletane intervensenu novamente in Toscana pè arginà e cunsequenze di a cunghjura di i Pazzi, è po in Val Padana in u 1484, alliate incù Fiurenza è Milanu, pè impone à Venezia a pace di Bagnolu.
   </p>
   <p>
    U putere di Ferrante però, durante a so regenza, risicò seriamente di esse minacciatu da a nubiltà campana; in u 1485 trà a Basilicata è Salernu, Francescu Coppola conte di Sarnu è Antonellu Sanseverino principe di Salernu, incù l'arripoghju di u Statu Puntificiu è di a republica di Venezia, fubbenu l’instigadori di una rivolta incù ambizione guelfe è rivendicazione feudale angiuine contr’à u guvernu aragunese chì, centralizendu u putere à Napuli, minacciava a nubiltà rurale. A rivolta hè cunnusciuta cum’è cunghjura di i baroni, chì fù organizata ind’è u castellu di u Malcunsigliu di Miglionicu è fù sopraffatta in u 1487 grazie à l'interventu di u ducatu di Milanu è di a republica di Fiurenza. Pè un breve periudu a cità di l'Acula passò à u Statu Puntificiu. Un'altra cunghjura filoangiuina parallela, trà Abruzzu è Terra di Lavoru, fù guidata da Ghjuvanni di a Rovere ind’è u ducatu di Sora, terminata cù l'interventu mediatore di papa Alessandru VI.
   </p>
   <p>
    Nonostante i scunvulgimenti pulitichi, Ferrante cuntinuò ind’à capitale Napuli u mecenatu di u patre Alfonsu: in u 1458 sustense a fundazione di l'Accademia Puntaniana, ingrandò i mura citadine è custruse Porta Capuana. In u 1465 a cità ospitò l'umanistu grecu Custantinu Lascaris è u ghjuristu Antone D'Alessandro, è ancu in u restu di u regnu Francescu Filelfo, Ghjuvanni Bessarione. À a corte di i figlioli di Ferdinandu l’avantaghji umanisti presenu però un caratteru assai più puliticu, decretendu frà l’altre cose l'aduzzione definitiva di u tuscanu cum’è lingua litteraria dinù à Napuli: hè di a seconda metà di u XV seculu l'antolugia di rime nota cum’è Racolta aragunese, chè Lurenzu de' Medici inviò à u rè di Napuli Federicu I, in cui si prupunia à a corte partenupea u fiurentinu cum’è mudellu di vulgaru illustru, di par dignità litteraria incù u latinu. L’intellettuali napuletani accolsenu u prugrammu culturale mediceu, riinterpretendu in modu originale i stereotipi di a tradizione tuscana. Nant’à l'esempiu di u Boccacciu, Masucciu Salernitano digià avia stesu, attornu à a metà di u Quattrucentu, una racolta di nuvelle in cui e truvate satiriche fubbenu purtate à esiti estremi, cù invettive contru à e donne è e ghjerarchie ecclesiastiche, tantu chè a so opera fù inserita ind’è l'Indice di i libri pruibiti da l'Inquisizione. Un veru è propriu canone letterariu fù inauguratu invece da Jacopo Sannazaro chì, in u so prosimetrum Arcadia, pè a prima volta espose in vulgare è in prosa i topoi pasturali è mitichi di a puesia bucolica virgiliana è teocritea, anticipendu di seculi a tendenza di u rumanzu mudernu è cuntempuraneu à aduttà cum’è riferimentu pueticu un sustratu mitologicu-esutericu.
   </p>
   <p>
    L'ispirazione bucolica di Sannazaro si caratterizò dinù cum’è contrapesu à i stereotipi curtighjani di i petrarchisti, di i pruvenzali è siciliani, o di u stilnovismu; è in u ritornu à una puetica pasturale si leghje una chjara cuntrappusizione umanistica è filologica di a mitolugia classica à l’icone feminile di i pueti tuscani, frà cui Dante è Petrarca, chì allusivamente esprimianu e tendenze pulitiche è suciale di e cumune è di e signurie d'Italia. Sannazaro po fù dinù mudellu è ispirazione pè i pueti di l'Accademia di l'Arcadia, chì propriu da u so rumanzu presenu u nome di a so scola litteraria.
   </p>
   <p>
    Digià da a prima grande epidemia di pesta (XIV seculu) chì interessò l'Europa, e cità è l'ecunumia di u Meziornu estremu fubbenu pisantemente culpite, tantu da rende quellu territoriu, chì da a prima culunizazione greca era restatu pè seculi unu di i più pruduttivi di u Mediterraniu, una vasta campagna spupulata. I territorii custieri piani (pianura di u Metapontu, piana di Sibari, Piana di Sant'Eufemia), oramai abbandunati, eranu diventati padule è infestati da u paludismu, à l’eccezzione di a piana di Seminara, indù a pruduzzione agricula accantu à quella di a seta sustenia una debule attività ecunomica ligata à a cità di Reggiu.
   </p>
   <p>
    In u 1444 Isabella di Chiarumonte spusò Don Ferrante è purtò in dota à a curona napuletana u principatu di Tarantu, chì à a morte di a regina in u 1465 fù suppressu è unitu definitivamente à u regnu. In u 1458 arrivò ind’è u Meziornu d’Italia u cumbattente albanese Ghjorghju Castriota Scanderbeg pè sustene u rè Don Ferrante contr’à a rivolta di i baroni. Digià precedentemente u Scanderbeg vense à sustegnu di a curona aragunese à Napuli sott’à u regnu di Alfonsu I.
   </p>
   <p>
    U cunduttieru albanese ottense in Italia una vicata di tituli nubiliari, è i pusessi feudali annessati, chì fubbenu rifugiu pè e prime cumunità di arbereschi: l’albanesi, spatriati in seguitu à a scunfitta da parte di Magumetu II di u partitu cristianu ind’è i Balcani, si installonu in zone di u Mulise è di a Calabria, sin da allora spupulate.
   </p>
   <p>
    Una ripresa di l’attività ecunomiche in Puglia turnò incù a cuncessione di u ducatu di Bari à Sforza Maria Sforza, figliolu di Francescu Maria Sforza duca di Milanu, offerta da Don Ferrante pè cunfirmà l'allianza frà Napuli è a città lumbarda. Succedutu Ludovicu u Moru à Sforza Maria, i sfurzeschi trascuronu i territorii pugliesi in favore di a Lumbardia, finchè u Moru li cedete à Isabella d'Aragona, erede leghjittima à a regenza di Milanu, in cambiu di u ducatu lumbardu. A nova duchessa in Puglia iniziò una pulitica di migliuramentu urbanisticu di a cità, à a quale seguitò una legera ripresa ecunomica durata finu à u guvernu di a figliola Bona Sforza è à a successione à u titulu reale di Napuli di Carlu V.
   </p>
   <p>
    In u 1542 u vicirè Pedro di Toledo emise u decretu di espulsione pè l’ebrei da u regnu di Napuli. L’ultime cumunità chì digià da a grande diaspora di u II seculu si eranu installate frà Brindisi è Roma sparinu da e realtà urbane in cui avianu truvatu accuglienza. Ind’è porti di a costa pugliese è ind’è e principale cità di a Calabria, è dinù incù alcune debule presenze in a Terra di Lavoru, dopu a crisa di l'ecunumia cenubitica di u XVI seculu, l’ebrei eranu l'unica fonte efficace di l’attività finanziarie è cummerciale: oltre à u privilegiu esclusivu, accurdatu da l’amministrazione lucale, di esercità l’imprestitu di denaru, e so cumunità gestivanu impurtanti settori di u cummerciu di a seta, relittu di quellu sistemu ecunomicu di u mediterraniu chì in u Meziornu sopravvisse à l’invasione barbare è à u feudalisimu.
   </p>
   <p>
    == L’invasione francese è l'iniziu di u vicireame spagnolu ==
   </p>
   <p>
    À Don Ferrante successe u primunatu Alfonsu II in u 1494. In u stessu annu Carlu VIII di Francia scese in Italia à scunvoglie u dilicatu equilibriu puliticu chì e cità di a penisula avianu raghjuntu ind’è l’anni precedenti. L'occasione cuncernete direttamente u regnu di Napuli: Carlu VIII s’avantava di una luntana parentella cù l’angiuini rè di Napuli (a mammona paterna era a figliola di Luigi II d'Angiò chì tentò di suttrae u tronu partenupeu à Carlu III di Napuli è à Ladislau I di Napuli), sufficente pè pudè rivendicà u titulu reale. Incù a Francia prese pusizione dinù u ducatu di Milanu: Ludovicu Sforza, dettu u Moru, avia spussessatu l’eredi leghjittimi di u ducatu Gian Galeazzu Sforza è so moglia Isabella d'Aragona, figlia di Alfonsu II, sposi ind’è u matrimoniu cun u quale Milanu avia sugellatu l'allianza incù a curona aragunese. U novu duca di Milanu ùn si oppose micca à Carlu VIII, chì si resse contr’à u regnu aragunese; evitendu a resistenza di Fiurenza, u rè francese occupò in tredici ghjorni a Campania è pocu dopu intrì in Napuli: tutte e pruvince si sottumessenu à u novu suvranu d'oltre alpa, salvu chì e cità di Gaeta, Tropea, Amantea è Reggiu.
   </p>
   <p>
    L’aragunesi si rifugionu in Sicilia è cerconu u sustegnu di Ferdinandu u Catolicu, chì inviò un cuntingente di truppe cumandate da Gonzalo Fernández de Córdoba chì impegnonu in battaglia in Calabria a furmazione francese. L'espansionismu francese spalluccò però dinù u papa Lisandru VI è Massimilianu d'Asburgu à custituì una Lega contr’à Carlu VIII, pè cumbatte lu è infine scunfighje lu ind’à battaglia di Fornovo: à a fine di u cunflittu a Spagna occupò a Calabria, mentre a republica di Venezia acquistava i porti principali di a costa pugliese (Manfredonia, Trani, Mola, Monopuli, Brindisi, Otrantu, Pulignanu è Gallipuli). Alfonsu II morse durante l’operazione militare, in u 1495, è Ferrandinu ereditò u tronu, ma li sopravvivì un solu annu senza lascià eredi, tuttavia riiscendu à ricustituì rapidamente una nova armata napuletana chì à u gridu di Ferro! Ferro! (chì deriva da u desperta ferro di l’almogàver) scacciò i francesi di Carlu VIII da u Regnu di Napuli.
   </p>
   <p>
    In u 1496 diventò rè u figliolu di Don Ferrante è fratellu di Alfonsu II, Federicu I, chì duvete novamente affruntà l’ambizione francese nant’à Napuli. Luigi XII duca d'Orléans avia ereditatu u regnu di Francia dopu a morte di Carlu VIII; avendu u rè d'Aragona Ferdinandu u Catolicu ereditatu u tronu di Castiglia stipulò un accordu (Trattatu di Granada, nuvembre 1500) cun i suvrani francesi pretendenti u tronu di Napuli, pè scumpartissi l'Italia è spussessà l’ultimi aragunesi ind’a penisula. Luigi XII occupò u Ducatu di Milanu, duve catturò Ludovico Sforza, è, d'accordu cun Ferdinandu u Cattolicu, si mosse contr’à Federicu I di Napuli. L'accordu frà francesi è spagnoli avia previstu u scumpartimentu di u Regnu di Napuli frà e dui curone: à u suvranu francese, Abruzzu è Terra di Lavoru, è ancu u titulu di rex Hierosolymae è, pè a prima volta, di rex Neapolis; à u suvranu aragunese, Puglia è Calabria cun i tituli ducali annessi. Incù tale trattatu l'11 nuvembre di u 1500 u titulu di rex Siciliae fù dichjaratu decadutu da u papa Lissandru VI è unitu à a Curona d'Aragona.
   </p>
   <p>
    In u mese d'aostu di u 1501 i Francesi intrinu à Napuli; Federicu I di Napuli si rifugiò à Ischia è, infine, cedete a propria suvranità à u rè di Francia in scambiu di alcuni feudi inde l'Angiò. Nonustante l'occupazione di u regnu fusse riisciuta cun successu pè entrambi, i dui rè ùn si trovanu micca cuncordi cum’è effettuà u trattatu di scumpartimentu di u regnu: fermonu indefinite e sorte di a Capitanata è di u Cuntadu di Mulise, nant’à i cui territorii sia francesi chì spagnoli rivendicavanu a suvranità. Ereditatu u regnu di Castiglia da Filippu u Bellu, u novu rè spagnolu cercò un secondu accordu, incù Luigi XII, pè cui i tituli di rè di Napuli è duca di Puglia è Calabria serianu andati à a figliola di Luigi, Claudia, è à Carlu d'Asburgu, u so prumessu sposu (1502).
   </p>
   <p>
    E truppe spagnole chì occupavanu a Calabria è a Puglia, cumandate da Gonzalo Fernández de Córdoba è fedele à Ferdinandu u Catolicu, ùn rispettonu però i novi accordi è caccionu da u Meziornu d’Italia i francesi, à cui fermò a sola Gaeta fin’à a so definitiva scunfitta ind’a battaglia di u Gariglianu in u dicembre 1503. I trattati di pace chì seguitetenu ùn fubbenu mai definitivi, tuttavia si cuncurdò almenu chè u titulu di rè di Napuli appartenesse à Carlu d'Asburgu è à a prumessa sposa Claudia. Ferdinandu u Catolicu però cuntinuò à pussede u regnu cunsiderendu si erede leghjittimu di u ziu Alfonsu I di Napuli è di l’antica curona aragunese di Sicilia (regnum Utriusque Siciliae).
   </p>
   <p>
    === I vicirè spagnoli ===
   </p>
   <p>
    A casa reale aragunese diventata indigena in Italia si era estinta incù Federicu I è u regnu di Napuli cadì sott’à u cuntrollu di i reali di Spagna chì a guvernonu mediante alcuni vicirè. U meziornu d'Italia fermò u pussessu direttu di i suvrani iberichi fin’à a fine di a Guerra di successione spagnola (1713). A nova struttura amministrativa, benchì fortemente centralizata, si sustinia nant’a l’anticu sistemu feudale: i baroni ebbenu modu cusì di rinfurzà a propria auturità è i privilegii fundiari, mentre u cleru vidì accresce u propriu putere puliticu è murale. L’organi amministrativi più impurtanti avianu sede à Napuli è eranu u Cunsigliu Cullaterale, tutaru à u Cunsigliu d'Aragona, organu supremu ind’è l'eserciziu di e funzione ghjuridiche (cumpostu da u vicirè è da trè ghjurecunsulti), a Camera di a Sommaria, u Tribunale di a Vicaria è u Tribunale di u Sacru Cunsigliu Reale.
   </p>
   <p>
    ==Note==
   </p>
   <p>
    Storia
   </p>
   <p>
    Regnu di Napuli
   </p>
  </body>
 </text>
</TEI>
