<TEI>
 <teiHeader>
  <fileDesc>
   <titleStmt>
    <title>
     L'odori di Bastia
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/L%27odori%20di%20Bastia"/>
     <date>
      2019-10-03T11:24:18Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    L'odori di Bastia
   </head>
   <p>
    L'odori di Bastia hè una puesia di Petru Lucciana, dettu Vattelapesca.
   </p>
   <p>
    ==L'odori di Bastia==
   </p>
   <p>
    Un grand'omu, orgogliu è bantu
   </p>
   <p>
    Di a nostra isula, dicia:
   </p>
   <p>
    "S'è cun l'ochji ùn la vidissi
   </p>
   <p>
    Eo cù u nasu a senteria."
   </p>
   <p>
    Vere sò queste parolle
   </p>
   <p>
    Sopratuttu per Bastia.
   </p>
   <p>
    Quandu a notte da Livornu
   </p>
   <p>
    U stranieru à u nostru portu
   </p>
   <p>
    S'abbicina, sente cum'è
   </p>
   <p>
    Un odor' di cane mortu :
   </p>
   <p>
    È a cità che u so prufumu
   </p>
   <p>
    Manda in guisa di cunfortu.
   </p>
   <p>
    S'è sbarcate à u Molu Vechju
   </p>
   <p>
    Duve sbocca ogni cunduttu,
   </p>
   <p>
    Hè una pesta chì v'assale
   </p>
   <p>
    È v'affoca dapertuttu.
   </p>
   <p>
    Quì, ùn val'acqua di Culogna :
   </p>
   <p>
    Tuppa u nasu, o resti bruttu !
   </p>
   <p>
    Poi muntendu pe Terazze,
   </p>
   <p>
    Di biscotti è canistrelli
   </p>
   <p>
    Scende, hè veru, una dulcezza;
   </p>
   <p>
    Ma frà mezu à questi è quelli
   </p>
   <p>
    Ghjunghje u sisu d'agliu è trippe,
   </p>
   <p>
    Di cantine è di macelli.
   </p>
   <p>
    À a Traversa, dicerete,
   </p>
   <p>
    Si rispira ? - Nò, signore !
   </p>
   <p>
    Ch'è ad ogni passu ci hè un tufone
   </p>
   <p>
    Chì vi manda u so fetore;
   </p>
   <p>
    È un parlu di i purtoni
   </p>
   <p>
    Ch'hanu tutti un trist'odore.
   </p>
   <p>
    Visitaste forse mai,
   </p>
   <p>
    Dite, e Scale di Serone,
   </p>
   <p>
    Ghjesù, Cherughju drittu,
   </p>
   <p>
    U Puntettu c'u Mughjone ?
   </p>
   <p>
    Ne u mulizzu è frà i pidochji
   </p>
   <p>
    Quante vivenu persone !
   </p>
   <p>
    Dapertuttu è un melingheghju
   </p>
   <p>
    Di Lucchesi è criature,
   </p>
   <p>
    Di furmagliu cù scappinu
   </p>
   <p>
    È di trippe è di frittura,
   </p>
   <p>
    È Burdelli! Chì ùn ci schiatta
   </p>
   <p>
    Pò bè dì ch'è hà l'osse dure!
   </p>
   <p>
    Terranova è San Ghjiseppu
   </p>
   <p>
    È Sant'Anghjuli è S'u Collu,
   </p>
   <p>
    Cosa sò ? - Stalle è purcili.
   </p>
   <p>
    È a Punta ?... Quandu collu
   </p>
   <p>
    Per i Zeffari à u Mercatu
   </p>
   <p>
    Dò a mio vita per un sollu.
   </p>
   <p>
    Un odor di stoccafissu,
   </p>
   <p>
    Baccalà è anchjuve vechje,
   </p>
   <p>
    Di cipolle è pesci merzi
   </p>
   <p>
    U respiru toglie, è à sechje
   </p>
   <p>
    Score fangu ed altra cosa,
   </p>
   <p>
    Qui, per tutte e catapechje...
   </p>
   <p>
    O Bastia, prega u Signore
   </p>
   <p>
    Ch'è ùn ti mandi qualchì pesta !
   </p>
   <p>
    S'ella vene, tuttu strughje;
   </p>
   <p>
    Mancu mosca viva resta...
   </p>
   <p>
    No, speremu ch'è a spazzola
   </p>
   <p>
    Piglierai...Ma spazza lesta !
   </p>
   <p>
    Puesia in lingua corsa
   </p>
  </body>
 </text>
</TEI>
