<TEI>
 <teiHeader>
  <fileDesc>
   <titleStmt>
    <title>
     I Galli Rivali
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/I%20Galli%20Rivali"/>
     <date>
      2015-07-02T12:30:29Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    I Galli Rivali
   </head>
   <p>
    I Galli Rivali hè una puesia di Ghjuvan' Petru Lucciardi (1862-1928). Hè stata publicata in Bastia in u 1909, à tempu cù A Greva di e Giuvanotte è ripublicata in A Cispra in u 1914, incù une poche di mudifiche.
   </p>
   <p>
    ==I Galli Rivali==
   </p>
   <p>
    Ghjorni scorsi in Bastia,
   </p>
   <p>
    D'altru nun si parlava,
   </p>
   <p>
    È ognunu camminava
   </p>
   <p>
    À u tribunale.
   </p>
   <p>
    Ùn sapendu chì male,
   </p>
   <p>
    Corsi subitamente,
   </p>
   <p>
    È vidi u presidente
   </p>
   <p>
    Indi le furie.
   </p>
   <p>
    Si parlava d'inghjulie,
   </p>
   <p>
    Di morte è di tragedie
   </p>
   <p>
    È di cose più serie
   </p>
   <p>
    È inaspettate.
   </p>
   <p>
    Cum'eranu adirate,
   </p>
   <p>
    E duie paisane !
   </p>
   <p>
    Ancu un pocu eppo à e mane
   </p>
   <p>
    Ne ghjunghjianu,
   </p>
   <p>
    Tantu elle si punghjianu
   </p>
   <p>
    Cun parole murdace.
   </p>
   <p>
    À a fine e fece tace,
   </p>
   <p>
    U presidente,
   </p>
   <p>
    Dicendu :« O bone ghjente,
   </p>
   <p>
    Senza cuntusione,
   </p>
   <p>
    Ognunu a so ragione
   </p>
   <p>
    Spieghi è dica ».
   </p>
   <p>
    Chillina (Avanzendu si)
   </p>
   <p>
    Un sentu più fatica,
   </p>
   <p>
    Avà chì vò à sfugà mi,
   </p>
   <p>
    È in publicu lagnà mi
   </p>
   <p>
    Di u mio male.
   </p>
   <p>
    Tenia pè lu carnevale,
   </p>
   <p>
    Un gallu cusì arditu,
   </p>
   <p>
    Ch'era mustratu à ditu
   </p>
   <p>
    Ind'u paese.
   </p>
   <p>
    Avia le so difese,
   </p>
   <p>
    È ghjera cresti doppiu ;
   </p>
   <p>
    Ùn ci era per fà u coppiu
   </p>
   <p>
    In tutta a Francia.
   </p>
   <p>
    Pudia avè la mancia
   </p>
   <p>
    Quand'ella mi paria ;
   </p>
   <p>
    Ancu Nunzia Maria
   </p>
   <p>
    U si cumprava.
   </p>
   <p>
    Trenta franchi mi dava,
   </p>
   <p>
    O tredeci galline ;
   </p>
   <p>
    È m'hà offertu per fine,
   </p>
   <p>
    In più, un caprettu.
   </p>
   <p>
    Ùn cridete stu dettu ?
   </p>
   <p>
    Vi ghjuru ch'ella hè vera ;
   </p>
   <p>
    Ancu tù, quella sera,
   </p>
   <p>
    U ti vulia.
   </p>
   <p>
    Perchè la ghjelusia
   </p>
   <p>
    Vi si rudia à tutti :
   </p>
   <p>
    Tenia à denti asciutti
   </p>
   <p>
    I so cumpagni.
   </p>
   <p>
    Vulete ch'ùn mi lagni ?
   </p>
   <p>
    Cummetteria un fallu,
   </p>
   <p>
    S'eu di lu mio gallu
   </p>
   <p>
    Ùn vi parlassi.
   </p>
   <p>
    Eppoi s'è ùn vi cuntassi
   </p>
   <p>
    Tutte quante le prove
   </p>
   <p>
    – Menu ch'è di fà l'ove –
   </p>
   <p>
    Ch'ellu ha fattu ?
   </p>
   <p>
    È dì, ch'ind'un pignattu,
   </p>
   <p>
    Ellu duvia finì ?
   </p>
   <p>
    Ùn la cridia cusì
   </p>
   <p>
    Po la so sorte.
   </p>
   <p>
    Quand'andava per l'orte,
   </p>
   <p>
    Cù e mio vinti galline,
   </p>
   <p>
    È quelle di e vicine,
   </p>
   <p>
    À ruspulà.
   </p>
   <p>
    S'è ti mettia à cantà,
   </p>
   <p>
    Veniamu currendu,
   </p>
   <p>
    È ognuna crucculendu,
   </p>
   <p>
    U fidighjava.
   </p>
   <p>
    Ellu le... carizzava
   </p>
   <p>
    Trè o quattru volte u ghjornu :
   </p>
   <p>
    In l'ortu, sottu à u fornu,
   </p>
   <p>
    In casa è fora.
   </p>
   <p>
    A mane di bon'ora,
   </p>
   <p>
    Prima ch'escissi u sole,
   </p>
   <p>
    Facia batte le sole
   </p>
   <p>
    À l'altri galli.
   </p>
   <p>
    Era lestu à caccià li,
   </p>
   <p>
    Di tutte e curtaline ;
   </p>
   <p>
    Eppoi tutte e galline
   </p>
   <p>
    Si chjamava.
   </p>
   <p>
    In tortu, ellu guardava,
   </p>
   <p>
    I galli di u vicinu ;
   </p>
   <p>
    È ne facia un sterminu
   </p>
   <p>
    À pizzicate.
   </p>
   <p>
    Cusì passò un estate,
   </p>
   <p>
    Allegru è capi rittu,
   </p>
   <p>
    Parìa un Pascià d'Egittu,
   </p>
   <p>
    O u gran' Sultanu.
   </p>
   <p>
    Era un veru suvranu,
   </p>
   <p>
    Ed eu n'era fiera,
   </p>
   <p>
    Quandu, mattina è sera,
   </p>
   <p>
    Ellu cantava.
   </p>
   <p>
    Pena, pò un li ne dava ;
   </p>
   <p>
    Ma granu è pivarone,
   </p>
   <p>
    Astricule è granone,
   </p>
   <p>
    In abbundanza.
   </p>
   <p>
    Avia bella prestanza,
   </p>
   <p>
    È ghjera sgualtru è prontu...
   </p>
   <p>
    Altru nunda ùn vi contu,
   </p>
   <p>
    È quì m'arrestu.
   </p>
   <p>
    Solu v'aghjungu questu,
   </p>
   <p>
    Chì un ghjornu d'auturnu,
   </p>
   <p>
    Divenne taciturnu
   </p>
   <p>
    È s'ammalò.
   </p>
   <p>
    U so gallu maiò,
   </p>
   <p>
    Corse à saltà li addossu :
   </p>
   <p>
    Avale po ùn lu possu
   </p>
   <p>
    Più ludà.
   </p>
   <p>
    Cuntate ! A mio pietà !
   </p>
   <p>
    Di ùn pudè dà li aiutu...
   </p>
   <p>
    È cusì fù battutu
   </p>
   <p>
    Per un ora.
   </p>
   <p>
    Ci era po sta signora,
   </p>
   <p>
    Facia festa è allegria,
   </p>
   <p>
    Perchè u so gallu avia
   </p>
   <p>
    La suprana.
   </p>
   <p>
    Per una cristiana,
   </p>
   <p>
    Mancò di qualità :
   </p>
   <p>
    Chì hà lasciatu tumbà
   </p>
   <p>
    Lu mio gallone.
   </p>
   <p>
    Or date mi ragione,
   </p>
   <p>
    Voi, o sgiò presidente,
   </p>
   <p>
    È rendite à l'istante
   </p>
   <p>
    La ghjustizia.
   </p>
   <p>
    Ùn vogliu a so amicizia ;
   </p>
   <p>
    L'aghju avuta abbastanza ;
   </p>
   <p>
    Ma vogliu – aghju speranza –
   </p>
   <p>
    A so cundanna.
   </p>
   <p>
    Miola (aggressiva)
   </p>
   <p>
    Cusì, per Diu sanna,
   </p>
   <p>
    A cosa ùn s'hè passata ;
   </p>
   <p>
    Tù sì chì l'hai imparata
   </p>
   <p>
    A lezione.
   </p>
   <p>
    À sente a to ragione,
   </p>
   <p>
    Ti si crede innucente ;
   </p>
   <p>
    Ma' induvinamu e ghjente,
   </p>
   <p>
    A to acutezza.
   </p>
   <p>
    A credu ? T'era avvezza
   </p>
   <p>
    À ride sempre sola.
   </p>
   <p>
    Quantu à vede mi in tola.
   </p>
   <p>
    Tù gudia.
   </p>
   <p>
    È tù pietà ùn n'avia,
   </p>
   <p>
    Di u mio gallu, lu tintu !
   </p>
   <p>
    Quandu u toiu, in l'accintu,
   </p>
   <p>
    U pizzicava.
   </p>
   <p>
    U meu si ne stava,
   </p>
   <p>
    U disperatu, solu ;
   </p>
   <p>
    È ghjera sempre in dolu
   </p>
   <p>
    Viduvile.
   </p>
   <p>
    Purtantu ùn n'era vile.
   </p>
   <p>
    Ma tù l'impauria,
   </p>
   <p>
    È sempre u sviguttia,
   </p>
   <p>
    Ancu à l'appollu ;
   </p>
   <p>
    I li strignisti u collu,
   </p>
   <p>
    È ne perse lu cantu,
   </p>
   <p>
    Chì nanzu, mi ne vantu,
   </p>
   <p>
    Ghjera u primu.
   </p>
   <p>
    Quandu ùn vidia nimu,
   </p>
   <p>
    Eranu palazzate,
   </p>
   <p>
    Ghjasteme è spazzulate
   </p>
   <p>
    Nantu u spinu.
   </p>
   <p>
    Cusì u mio cantarinu
   </p>
   <p>
    Trè mesi fù straziatu,
   </p>
   <p>
    Avilitu, umiliatu,
   </p>
   <p>
    Cun disprezzu.
   </p>
   <p>
    Ma senti ? Hè un bellu pezzu,
   </p>
   <p>
    Ch'à l'appiattu ùn buccava ;
   </p>
   <p>
    Notte è ghiornu, li dava,
   </p>
   <p>
    Roba bona.
   </p>
   <p>
    Ghjè, cume una persona,
   </p>
   <p>
    Pienu d'intelligenza ;
   </p>
   <p>
    Cunnosce la crianza
   </p>
   <p>
    È u galateu.
   </p>
   <p>
    Ma quandu pensu, ch'eu
   </p>
   <p>
    Diventai orgogliosa,
   </p>
   <p>
    Quandu vidi pumposa
   </p>
   <p>
    La so cresta,
   </p>
   <p>
    Feci tamanta festa,
   </p>
   <p>
    Chì si ne parla tantu ;
   </p>
   <p>
    Ma pobbi ghjunghje, intantu,
   </p>
   <p>
    À dì :« L'hà vintu. »
   </p>
   <p>
    È indi quell'arricintu,
   </p>
   <p>
    Cum'è tù ghjera avvezza,
   </p>
   <p>
    Pruvai a cuntentezza
   </p>
   <p>
    Di a vittoria.
   </p>
   <p>
    A dicu : fù una gloria,
   </p>
   <p>
    Chì mi rese superba,
   </p>
   <p>
    Quandu vidi indi l'erba,
   </p>
   <p>
    Lu to gallu,
   </p>
   <p>
    Cu u meu da cavallu
   </p>
   <p>
    Cume un leone arditu,
   </p>
   <p>
    Feroce, inviguritu,
   </p>
   <p>
    Chì u battia.
   </p>
   <p>
    Festi una malatia,
   </p>
   <p>
    Per u gallu vincitore.
   </p>
   <p>
    Vulia vede u to core
   </p>
   <p>
    In quell' istante !
   </p>
   <p>
    Ti vidi trimulante,
   </p>
   <p>
    Pienghjendu à la ridotta,
   </p>
   <p>
    È tù, cruda nè cotta
   </p>
   <p>
    Più nun ghjera.
   </p>
   <p>
    Ed eu, di più in più fiera,
   </p>
   <p>
    Incuragìa u miu gallu,
   </p>
   <p>
    Mai stanca di ludà lu,
   </p>
   <p>
    U mio paone !
   </p>
   <p>
    Infine u mio leone,
   </p>
   <p>
    Vide lu toiu resu,
   </p>
   <p>
    Scarnitu, vilipesu.
   </p>
   <p>
    Èppo u tumbò.
   </p>
   <p>
    Cuntentu, si lampò
   </p>
   <p>
    Nantu e spalle, bulendu,
   </p>
   <p>
    È tremindui, cantendu,
   </p>
   <p>
    Ci n'andemu.
   </p>
   <p>
    U mondu chì truvemu,
   </p>
   <p>
    In casa ci accumpagna,
   </p>
   <p>
    È culà fù cuccagna
   </p>
   <p>
    Per trè ghiorni,
   </p>
   <p>
    Feci scaldà li forni,
   </p>
   <p>
    Per fà tanti migliacci...
   </p>
   <p>
    È mandai dispacci,
   </p>
   <p>
    In ogni locu.
   </p>
   <p>
    Avà, dite mi un pocu,
   </p>
   <p>
    S'è un n'aghju la ragione.
   </p>
   <p>
    Dunque, prutezione,
   </p>
   <p>
    Vi dumandu.
   </p>
   <p>
    Sò à lu vostru cumandu,
   </p>
   <p>
    O signor' presidente,
   </p>
   <p>
    Umile è ubbidiente,
   </p>
   <p>
    È vi salutu.
   </p>
   <p>
    U Presidente
   </p>
   <p>
    Avale chì aghju avutu
   </p>
   <p>
    Di tuttu cunniscenza,
   </p>
   <p>
    Fate l'ubbidienza
   </p>
   <p>
    È state à sente.
   </p>
   <p>
    Fede di presidente,
   </p>
   <p>
    Mi s'achiuva lu core,
   </p>
   <p>
    Pensendu à lu dulore
   </p>
   <p>
    Chì suffriste.
   </p>
   <p>
    E cose pò ùn sò triste,
   </p>
   <p>
    Quandu cè lu cumpensu ;
   </p>
   <p>
    È velenu eu pensu
   </p>
   <p>
    Ùn n'ete in core.
   </p>
   <p>
    Dunque, le mio signore,
   </p>
   <p>
    Bisogna à perdunà
   </p>
   <p>
    Eppoi dimenticà
   </p>
   <p>
    S'ellu ci hè affronti.
   </p>
   <p>
    Per regulà li conti,
   </p>
   <p>
    È strigne l'amicizia
   </p>
   <p>
    Vi dice la ghjustizia
   </p>
   <p>
    Di fà festa,
   </p>
   <p>
    Cù lu gallu chì resta :
   </p>
   <p>
    Fatta la lasagnata,
   </p>
   <p>
    Fate vi una risata.
   </p>
   <p>
    È state allegre.
   </p>
   <p>
    ==Note==
   </p>
   <p>
    ==Bibliugrafia==
   </p>
   <p>
    Geniu Gherardi (2011) I Lucciardi - Una famiglia corsa di pueti è di maestri di scola, Edizione Albiana
   </p>
   <p>
    Ghjuvan' Petru Lucciardi (1909) I Galli Rivali, Bastia, Stamperia C. Piaggi
   </p>
   <p>
    Saveriu Paoli è Ghjacumu Santu Versini, A Cispra - Antologia Annuale, Marseglia, marzu 1914
   </p>
   <p>
    ==Da vede dinù==
   </p>
   <p>
    Ghjuvan' Petru Lucciardi
   </p>
   <p>
    Puesia
   </p>
  </body>
 </text>
</TEI>
