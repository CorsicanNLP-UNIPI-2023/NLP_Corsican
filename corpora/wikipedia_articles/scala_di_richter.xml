<TEI>
 <teiHeader>
  <fileDesc>
   <titleStmt>
    <title>
     Scala di Richter
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Scala%20di%20Richter"/>
     <date>
      2015-03-26T20:12:18Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Scala di Richter
   </head>
   <p>
    Incù l'attribuzione d'un valore annantu à a scala di Richter o magnitudine lucale ML, si sprima una misura di a magnitudine, vale à dì una stima di l'energia emissa da un terramutu in u puntu di a frattura di a crosta terrestra vene à dì à l'ipocentru sicondu i criterii mintuvati da u geufisicu americanu Charles Richter.
   </p>
   <p>
    == Generalità ==
   </p>
   <p>
    À pettu à a scala di Mercalli, chì valuta l'intensità di u sismu basendu si annantu à i danni ingenerati da u terramutu è annantu à criterii sughjettivi, a magnitudine Richter tende à quantificà l'energia emissa da u finominu sismicu annantu à una basa puramente strumentale. A magnitudine Richter hè stata definita per ùn dipende micca da e tecniche custruttive in usu in a rigione culpita.
   </p>
   <p>
    Sviluppata in u 1935 da Charles Richter in cullaburazione incù Beno Gutenberg, tremindù di u California Institute of Technology, a scala era stata à l'iniziu studiata solu per esse usata in un aria particulare di a California è solu annantu à sismugrammi rigistrati di un mudellu particulare di sismugrafu: quellu à tursione di Wood-Anderson.
   </p>
   <p>
    Richter usò à l'iniziu valori arrutundati à u più vicinu quartu di magnitudine, ma in seguitu s'usonu i decimi di magnitudine. L'inspirazione per sta tecnica fù a scala di e magnitudine apparente usata in astrunumia per discrive a luminusità di e stelle è d'altri ogetti
   </p>
   <p>
    cilesti.
   </p>
   <p>
    == Definizione ==
   </p>
   <p>
    In a definizione data da Richter, a magnitudine ML di qualsiasi terramutu hè data da u lugaritmu in basa dece di u massimu spustamentu di a traccia (rispettu à u zeru, espressu in micrometri) in un sismugrafu à tursione di Wood-Anderson calibratu di manera standard, s'è l'evvenimentu s'hè virificatu à una distanza epicentrale di .
   </p>
   <p>
    Richter scelsi arbitrariamente una magnitudine zeru per un terramutu chì mostra un spustamentu massimu d'un micrometru (1/1000 di mm) annantu à u sismugrafu di Wood-Anderson, s'ellu hè postu à 100 km di distanza da l'epicentru di u terramutu, vene à dì più debule ch'è ciò chì si pudia rigistrà à l'epica. Sta scelta permittia d'evità i numari negativi, almenu incù i strumenti di l'epica. A scala Richter però cuncettualmente ùn hà alcuna limita inferiore o superiore è i sismugrafi muderni, moltu più sensibili, rigistranu nurmalamente terramuti incù magnitudine negative.
   </p>
   <p>
    U prublemu maiò di a scala Richter hè chì i valori sò solu dibulamente currilati incù e caratteristiche fisiche di a causa di i terramuti. Inoltre, ci hè un effettu di saturazione versu e magnitudine 8,3-8,5, divutu à a lege di scala di u spettru di i terramuti, per via di a quale i tradiziunali metudi di magnitudine danu listessu valore per evvenimenti chì sò chjaramente differenti. À l'iniziu di u seculu XXI, a maiò parte di i sismologhi cunsidereghja e scale tradiziunale di magnitudine obsolete è l'anu rimpiazzate incù una misura chjamata mumentu sismicu, più dirittamente in relazione incù i parametri fisichi di u terramutu. In u 1979 u sismologu Hiroo Kanamori, anch'ellu di u California Institute of Technology, pruposi a Moment Magnitude Scale (MW), grazia à a quale hè pussibule à sprimà u mumentu sismicu in termini simili à e precedente scale di magnitudine.
   </p>
   <p>
    == Magnitudine è intensità ==
   </p>
   <p>
    A magnitudine si definisce com'è u rapportu trà a grandezza in evaluazione è una grandezza campione, misuratu annantu à una scala lugaritmica.
   </p>
   <p>
    E scale com'è a Rossi-Forel è a Mercalli sò usate invece per discrive l'effetti di u terramutu, chì dipendinu da e cundizione lucale (prisenza è tipu di custruzzione, distanza da l'epicentru è cusì via). Per esempiu, un terramutu d'uguale magnitudine pò avè effetti differenti s'ellu avvene in pienu desertu (induve nissunu pò avvertisce lu), oppuru in un centru abitatu (induv'ellu pò pruvucà danni è vittime).
   </p>
   <p>
    Evvenimenti incù magnitudine di 4,5 o superiore sò abbastanza forti da esse rigistrati da i sismugrafi di tuttu u mondu. I terramuti più putenti rigistrati sò di magnitudine 8 o 9 è avvenenu incù una frequenza di circa unu à l'annu. U più grande mai rigistratu occorsi u 22 maghju 1960 in Cile è ebbi una magnitudine MW di 9,5.
   </p>
   <p>
    == Effetti ==
   </p>
   <p>
    A siguente tavulella discrive l'effetti iputetichi di terramuti di parechje magnitudine vicinu à u so epicentru in lochi abitati. L'effetti ponu cusì varià sicondu una gran'quantità di fattori, com'è a distanza da l'epicentru o u tipu di terrenu chì pò attenuisce o amplificà e scosse è u tipu di custruzzione, s'elle sò prisente.
   </p>
   <p>
    == Note ==
   </p>
   <p>
    == Bibliugrafia ==
   </p>
   <p>
    Charles F. Richter, An instrumental earthquake magnitude scale, Bulletin of the Seismological Society of America; January 1935; v. 25; numaru 1; pagine 1-32 Online
   </p>
   <p>
    == Da vede dinù ==
   </p>
   <p>
    Magnitudine (geulugia)
   </p>
   <p>
    Scala di magnitudine di u mumentu sismicu
   </p>
   <p>
    Scala sismica
   </p>
   <p>
    Charles Francis Richter
   </p>
   <p>
    Scale sismiche
   </p>
   <p>
    ==Fonte==
   </p>
   <p>
    'Ss'articulu pruvene in parte o in tutalità da l'articulu currispundente di a wikipedia in talianu.
   </p>
  </body>
 </text>
</TEI>
