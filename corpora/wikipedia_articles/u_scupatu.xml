<TEI>
 <teiHeader>
  <fileDesc>
   <titleStmt>
    <title>
     U Scupatu
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/U%20Scupatu"/>
     <date>
      2019-04-04T20:24:36Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    U Scupatu
   </head>
   <p>
    U Scupatu hè una pezza di teatru, una cummidiola, creata da Antone Bonifacio. Hè stata publicata in l'Annu Corsu, in u 1923, eppo ripublicata in lAntulugia di a litteratura corsa di Matteiu Ceccaldi. U Scupatu mette in scena cinque persunaghji: Santiuccia, Zia Fiffina, Lelletta, Cecca è Ziu Tattone. A pezza cumporta trè "quadri".
   </p>
   <p>
    ==U SCUPATU==
   </p>
   <p>
    Eccu u testu di U Scupatu, incù una scrittura appena più muderna ch'è quella di lAnnu Corsu.
   </p>
   <p>
    ===QUADRU PRIMU===
   </p>
   <p>
    ====Scena prima====
   </p>
   <p>
    SANTIUCCIA, ZIA FIFFINA
   </p>
   <p>
    SANTIUCCIA (chjama spasimata sottu a finestra di zia Fiffina) : Zia Fiffì-i-i... O zia Fiffì-i-i...
   </p>
   <p>
    ZIA FIFFINA : Ooh !... Cosa voli, Santiù?
   </p>
   <p>
    SANTIUCCIA : Ùn sapete nunda : more u Scupatu...
   </p>
   <p>
    ZIA FIFFINA : Tù sia tinta, cosa canti?
   </p>
   <p>
    SANTIUCCIA: Ch’accechi, tenè! L’aghju vistu eiu cù i me ochji.
   </p>
   <p>
    ZIA FIFFINA O lu scuritu! Cos’hà avutu? Cum’hè andata ?...
   </p>
   <p>
    SANTIUCCIA: More, vi dicu. Era chjosu in la so stanza, è s’hè lagnatu tutta a notte. Ùn ci hè statu mezu di fà lu aprì! Allora, stamane, anu chjamatu u so nipote. Sò cullati pè la finestra, sò entrati, è l’anu truvatu ch’ùn parlava piune. Avà ghjè à mumenti, ùn passa mancu un’ora... Sò ghjunta à chjamà u sgiò curatu : lasciate mi andà!...
   </p>
   <p>
    ====Scena II====
   </p>
   <p>
    ZIA FIFFINA, LELLETTA
   </p>
   <p>
    ZIA FIFFINA (sola) : O lu pughjatu! (Chjama a vicina .) Lellè? O Lellè ? !...
   </p>
   <p>
    LELLETTA (à la finestra) : Accidenti, stamane ! Cosa ci hè avà?
   </p>
   <p>
    ZIA FIFFINA : O tinti noi! Ùn sapete Lellè? More u Scupatu...
   </p>
   <p>
    LELLETTA : More u Scupatu? Allondò chì ùn pò esse...
   </p>
   <p>
    ZIA FIFFINA (insistendu) : More u Scupatu!!
   </p>
   <p>
    LELLETTA : Chì ti l’hà detta?
   </p>
   <p>
    ZIA FIFFINA: Vene di dì mi la Santiuccia di u Pughjale...
   </p>
   <p>
    LELLETTA : Allora hè vera! Ma cume hè andata? Aspetta... (Scende in piazza.)
   </p>
   <p>
    ZIA FIFFINA (sola) : Ci vuleva ancu stu santavugliu, stamane... (À Lelletta chì affacca :) Vulete vede, o Lellè, chì hè stata un'indigestione ? Ieri sera, hè andatu à u Scalellu à coglie dui fichi. A sò, perchè n’hà purtatu ancu un bellu piattu à u me vechju... Ne avarà magnatu troppu è, cum’era ghjà notte, li saranu ristati à u stomacu. Per me, hè propiu cusine. Ma sintaremu à Cecca chì hè scesa à vede.
   </p>
   <p>
    LELLETTA : Ah! deve esse cusì. Pesta chì ti magni, o Fiffì, cum'è induvini! Oh! scure noi, cosa simu sopra sta terra : oghje in vittura, dumane in sepultura. À mumenti, ùn ci hè più nisunu in stu paese. Mi ne fussi puru stata à Tulò...
   </p>
   <p>
    ====Scena III====
   </p>
   <p>
    E PRECEDENTE, CECCA
   </p>
   <p>
    LELLETTA : Cè ? Cume va? Parla prestu, fatata?
   </p>
   <p>
    CECCA : O tinta mè! Sboccu, ùn possu più tirà u fiatu !...
   </p>
   <p>
    TUTTE : Parla, prestu !...
   </p>
   <p>
    CECCA : Ch’aghju da di? Hè propiu finitu : un parla piune è ghjè ghjacciu cum'è cotru...
   </p>
   <p>
    ====Scena IV====
   </p>
   <p>
    E PRECEDENTE, ZIU TATTONE
   </p>
   <p>
    LELLETTA (cù ziu Tattone chì ghjunghje à l’appasponi) : Sentite, ziu Tattò ? More u Scupatu !...
   </p>
   <p>
    ZIU TATT0NE : O vai, chi si scema. E uscitu di quì, ieri Sera, alegru cum'è un pichjottu...
   </p>
   <p>
    ZIA FIFFINA : Sì, Tattò, hè propiu cusì! Avà stai frescu! Cume farai senza u Scupatu? Cume faremu? Per noi hè una vera disgrazia...
   </p>
   <p>
    ZIU TATTONE : Ma, perdingulina, dite in veru o in burla?
   </p>
   <p>
    LELLETTA è ZIA FIFFINA (inseme) : Fussi la puru una burla!
   </p>
   <p>
    LELLETTA : Hè statu propiu un attaccu! Sì, un veru attaccu di prupessia.
   </p>
   <p>
    ZIA FIFFINA : Un’indigistione di fichi pisciatini...
   </p>
   <p>
    ZIU TATTONE (fora di sè) : O disgrazia la meia! Cume faraghju eiu, avà, senza u Scupatu ? Ùn era megliu chì fussi mortu eiu ? Sò vechju, sò cecu, sò pienu di mali. Per me, a morte sarebbe stata una campa, ancu prima. Figuremu ci avà! U Scupatu era sempre à i me ordini. Veniva quì, di ghjornu è di notte (per me hè sempre notte!). L’invernu poi, mentre Fiffina scindeva cù e donne in ampagna, ellu ùn mi lasciava un mumentu. Mi attizzava u focu, mi racuntava mille storie, tutti i putachji di u paese. Eppoi lighjeva u ghjurnale chì era un dicoru. Chì mi parlarà avà di a guerra ?...
   </p>
   <p>
    ZIA FIFFINA : Sì, Tattò, hè propiu un castigu. Chì piacè! Mi n’andava tranquilla à curà e me galline, à purtà a me capra, à fà tutti li me affarucci. U Scupatu era quì. U me vechju era tranquillu, ed eiu dinò. Avà un pudaraghju più move mi di casa...
   </p>
   <p>
    LELLETTA : Povaru Scupatu! Chì l’avessi detta? Ieri sera, cullava pè u Padulu, pidicutu pidicutu, chì pareva un giuvanottu. Mi dispiace adrittura. Era un po’ grugnò, s'è vulete, ma ùn era gattivu mancu stampa. Peccaïre!
   </p>
   <p>
    CECCA : Era vechju! I vechji bisogna cumpatì li. Averebbe duvutu capì la ancu a figliola, invece di abandunà lu...
   </p>
   <p>
    LELLETTA (cunvinta) : Sicuru! Appressu tuttu, ùn li stava in collu chì n’aveva abastanza per ellu...
   </p>
   <p>
    ZIU TATTONE : Sì, hè un gran curdogliu per mè. Hè ancu una gran' perdita pè u paese. Era bonu per tuttu, per casa è per fora. Ùn si truvava u simile per fà una sepa, per acca1zà un arburu, per arranghjà una mappula. Avà, ùn resta nisunu per mette un chjodu...
   </p>
   <p>
    LELLETTA : Capiscu! Era propiu un omu cume fo, bravu, servizievule, è di gustu...
   </p>
   <p>
    ZIA FIFFINA : Eppoi cume faceva bè i cuntati! Quandu parlava di i Reali di Francia, di Fioravanti, di Guerinu u Mischinu, stavamu
   </p>
   <p>
    tutti à bocca aperta, vechji è zitelli...
   </p>
   <p>
    LELLETTA : È in chjesa! Cume cantava bè l’uffiziu! Ma chère, pareva un organu! Cume farà u curatu, avà chì ùn pò cantà mancu Niculinu chì è in dolu!
   </p>
   <p>
    ZIU TATTONE : Povaru Scupatu! Povaru me! Ah! ùn vogliu più vive !...
   </p>
   <p>
    ===QUADRU SECONDU===
   </p>
   <p>
    ====Scena prima====
   </p>
   <p>
    SANTIUCCIA, ZIA FIFFINA, LELLETTA, ZIU TATTONE
   </p>
   <p>
    SANTIUCCIA : Pustema à i suspiri è à chì suspira! Cos’avete avà?
   </p>
   <p>
    ZIA FIFFINA : Avemu bellu ch'è dì, hè propiu una vitaccia. Ch'è Diu
   </p>
   <p>
    li dia bon riposu!...
   </p>
   <p>
    LELLETTA : Amme!
   </p>
   <p>
    SANTIUCCIA: È torna à Vignale !... Vi dicu ch'è u Scupatu ùn more più. L’hanu datu una tazza di malba è un bon lavativu, è avà parla, ride è vole alzà si...
   </p>
   <p>
    LELLETTA : Ma ch'è u diavule t’importi... Cosa dici avà? Eccu un schiffo chì hà u curaghju di ride ancu di i morti. Sta giuventù d’oghje ùn rispetta più nunda...
   </p>
   <p>
    SANTIUCCIA : Vi dicu ch'è u Scupatu ùn more più, chì hè guaritu...
   </p>
   <p>
    ZIU TATTONE : Finisci la, o prigarà male per te, o scimpiataccia!
   </p>
   <p>
    ====Scena II====
   </p>
   <p>
    E PRECEDENTE, CECCA
   </p>
   <p>
    CECCA : Alegri, cumpagni! U Scupatu si franca la morte.
   </p>
   <p>
    ZIU TATTONE : Voli vede chì hè vera, Lellè! O lu me bè ; cum’hè andata? Parla, me cinì,..:.
   </p>
   <p>
    CECCA : Hà resu per sottu è per sopra, ed hè propiu libaru...
   </p>
   <p>
    SANTIUCCIA : Videte! Ùn mi vulevanu crede. Eviva u Scupatu !
   </p>
   <p>
    LELLETTA : L’aghju detta eiu chì ci hà da mandà tutti in sempiternu...
   </p>
   <p>
    ZIA FIFFINA : Hà propiu sette spiriti cum'è i gatti!
   </p>
   <p>
    LELLETTA : Poi puru dì cum'è u diavule...
   </p>
   <p>
    ZIU TATTONE : Cumenciu à respirà. Sia ringraziatu u Signore.
   </p>
   <p>
    ZIA FIFFINA : Lascemu corre... Un hè tantu farina da fà ostie, ma...
   </p>
   <p>
    CECCA : Avete raghjò, zia Fiffì ! Bisogna cumpatì lu, hè vechju cum'è u vostru maritu...
   </p>
   <p>
    LELLETTA : Peccaïre! Parlate bè, voi altri, perchè ùn l’avete da scunfinì. A saparà a so figliola quant'è ne avarà da passà torna. Ùn ci hè rispettu nè per ella, nè per u maritu chì hè sopra a pala è chì soffre tantu... Manda tutti l’impruperii à tremindui. Canta u miserere per ellu è pichja di piola sopra una planscia cum'è per inchjudà una biera è fà li assaporì d’avanzu i terrori di l’infernu. Tutti i ghjorni hè listessa canzona, ùn li lascia requie... Hè propiu un gattivu fiatu, un movè susgè!
   </p>
   <p>
    ZIA FIFFINA : Avete ragiò, Lellè ; hè un vechju propiu stranu!
   </p>
   <p>
    LELLETTA : U diavule ùn lu vole. Ci lu lascia per castigu.
   </p>
   <p>
    ZIA FIFFINA : Cuccagna, voi, Lellè ! Sò eiu chì sò da cumpienghje. L’invernu s’avvicina. L’avaraghju in casa di ghjornu è di notte. U ghjornu, cù a scusa d’assiste u giardinellu quì accantu, avaraghju da stà appressu ad ellu per dà li à quandu u sigaru, à quandu u vichjerinu, chì ùn finisce mai; è a sera, cù a scusa di fà cumpagnia à u me vechju è di masticà li u ghjurnale di a guerra, si pigliarà tuttu u focu è ci vularà ch’eiu veghji fin’à mezanotte mentre avarebbe bisognu di ripusà ste benedette osse. Oh! povara, ammantillata mè! Ùn ne aghju abbastanza cun Tattone. Saraghju ancu destinata à scunfinì u Scupatu...
   </p>
   <p>
    ZIU TATTONE : Canta, canta, o marmotta! À mè ùn mi pare mancu vera ch’ellu campi u Scupatu. U ghjornu, ùn saraghju solu è le nuttate mi pareranu menu longhe. Sia benedettu u Signore!
   </p>
   <p>
    LELLETTA : Lasciate lu dì, o Fiffì. A morte ùn sà ciò chì face. Ottu ghjorni fà s’hà pigliatu à Zucculinu chì era cusì bravu è digurdì ; è l’invernu scorsu, à me fratellu, giovanu cum'è l’acqua, tondu cum'è una mela, frescu cum'è u grecale, ingherlichjitu cum'è un merulu! È lascia 'ssu stralabiu, 'ssu fegnan, mentre a so morte sarebbe stata un sullevu per tutti !
   </p>
   <p>
    ZIU TATTONE : Ùn ti piattu micca chì avarà i so difetti è ch'è più d’una volta hà rottu e scatule ancu à mè, ma eiu, à dì la franca...
   </p>
   <p>
    CECCA : Era vechju, ziu Tattò! Tutti i vechji site storti !... Ancu caccaru era cusì...
   </p>
   <p>
    ===QUADRU TERZU===
   </p>
   <p>
    ====Scena prima====
   </p>
   <p>
    SANTIUCCIA, ZIA FIFFINA, CECCA
   </p>
   <p>
    SANTIUCCIA (chjama) Zia Fiffì-i-i! O zia Fiffì-i-i!
   </p>
   <p>
    ZIA FIFFINA (à la finestra) Cosa ci hè avà?
   </p>
   <p>
    SANTIUCCIA : Hè mortu!
   </p>
   <p>
    ZIA FIFFINA (stizzita) Sò morte e to corne, o ciuffulò!
   </p>
   <p>
    SANTIUCCIA : Vi dicu chì hè mortu! Hè mortu à mumenti !...
   </p>
   <p>
    ZIA FIFFINA : U Scupatu?
   </p>
   <p>
    SANTIUCCIA : U Scupatu in persona. Pariva guaritu. Tuttu d’un colpu hà mandatu un gran' suspiru, hà chjosu l’ochji è ne hè passatu...
   </p>
   <p>
    ZIA FIFFINA : O tinti noi! Cè? o Cè? Tù sia scura, sì sorda?
   </p>
   <p>
    CECCA : Sò stata un po custì, zia Fiffì. Ùn avete intesu : u Scupatu...
   </p>
   <p>
    ZIA FIFFINA : Purtroppu ch’aghju intesu... Cosa diciarà Tattone ?... Ma eccu à Lelletta.
   </p>
   <p>
    ====Scena II====
   </p>
   <p>
    E PRECEDENTE, LELLETTA, ZIU TATTONE
   </p>
   <p>
    LELLETTA : Chì stonde, figliole! Trà l’ortu, a capra è tutte ste bestiole, ùn ne possu più... Quantu rigretu à Tulò! (À Fransoa, u so gattu :) Fatatu, cosa dite voi ? (L’abbraccia :) Ma cosa avete tutte, ch’ùn dite nunda... Avete certe fasson...
   </p>
   <p>
    ZIU TATTONE : Hè vera, sò tutte mute chì hè un piacè !...
   </p>
   <p>
    ZIA FIFFINA : Sì, faremu le sceme... Ci hè propiu da fà le sceme...
   </p>
   <p>
    (Singhjozza.)
   </p>
   <p>
    ZIU TATTONE : Cos’hai, marmotta? Pienghji? Aspetta ch’eiu mori prima...
   </p>
   <p>
    CECCA : Ùn la sgridate, o ziu Tattò, lasciate la sfugà...
   </p>
   <p>
    ZIA FIFFINA : Sì, sta volta è cusì, ùn ci hè rimediu, u Scupatu hè mortu!
   </p>
   <p>
    LELLETTA : È dà li!
   </p>
   <p>
    ZIU TATTONE : Ne fate una vera cumedia! Chì vergogna!
   </p>
   <p>
    ZIA FIFFINA : Eppuru hè cusi... Aiò, o Lellè, andemu à priparà ci per fa e nostre parte...
   </p>
   <p>
    LELLETTA : Ça c’est fort: era mortu, hè rinvivitu, eppo' avà...
   </p>
   <p>
    ZIA FIFFINA : O scure! zitta Lellè, ci l’hà fatta à tradimentu...
   </p>
   <p>
    LELLETTA : À u lampu! O disgraziate!
   </p>
   <p>
    ZIA FIFFINA : Cusi bravu!
   </p>
   <p>
    LELLETTA : Cusi amurosu!
   </p>
   <p>
    SANTIUCCIA (ironica) : Cusì bravu è amurosu!
   </p>
   <p>
    LELLETTA : Cusì garbatu!
   </p>
   <p>
    CECCA (ironica) : Lu pughjatu!
   </p>
   <p>
    ZIU TATTONE : U casu hè propriu stranu! (Manda un suspirone.)
   </p>
   <p>
    ZIA FIFFINA : Chì curdogliu!
   </p>
   <p>
    LELLETTA : Chì perdita! Chì maloru!
   </p>
   <p>
    ZIU TATTONE : Signore, pigliate prestu anc’à mè! (Tutti singhjozzanu.)
   </p>
   <p>
    CECCA : Povaru Scupatu! Vivu, era un diavule. Mortu, ne fanu un santu! Mi salutarà à caccaru...
   </p>
   <p>
    ==Da vede dinù==
   </p>
   <p>
    Antone Bonifacio
   </p>
   <p>
    Teatru in lingua corsa
   </p>
  </body>
 </text>
</TEI>
