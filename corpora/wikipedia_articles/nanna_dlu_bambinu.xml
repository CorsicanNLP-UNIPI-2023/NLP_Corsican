<TEI>
 <teiHeader>
  <fileDesc>
   <titleStmt>
    <title>
     Nanna dlu Bambinu
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Nanna%20dlu%20Bambinu"/>
     <date>
      2019-09-30T05:50:53Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Nanna dlu Bambinu
   </head>
   <p>
    A Nanna dlu Bambinu hè una nanna scritta da Monsignori di la Fuata. Hè stata publicata in A Muvra in 1871. À i ghjorna d'oghji, A Nanna di u Bambinu hè stata adattata è cantata, com'è cantu natalecciu.
   </p>
   <p>
    ==A Nanna dlu Bambinu==
   </p>
   <p>
    Or par appuntu, raconta ci la "Nanna",
   </p>
   <p>
    Chì la Madonna appresi da Sant'Anna :
   </p>
   <p>
    "Dolci, dolci com'è meli,
   </p>
   <p>
    Sapuritu com'è manna.
   </p>
   <p>
    - Qual' l'hà fattu quiddu cantu ?
   </p>
   <p>
    - L'hà cumpostu preti Santu.
   </p>
   <p>
    Or canta a Nanna. – Ma dimu lu rusariu,
   </p>
   <p>
    È dopu a Nanna.- Ma innò pà u samirariu !
   </p>
   <p>
    - Ùn ghjurà, sinnò ti fala.
   </p>
   <p>
    - Mò la zucca, chì hè in armariu.
   </p>
   <p>
    - È la Nanna ?... A sintaremu ?...
   </p>
   <p>
    S'è tù ùn canti, ci n'andemu.
   </p>
   <p>
    Cusì prissatu ?... Ti pigli preti Santu !
   </p>
   <p>
    Dà tempu un pocu, ch'avali ùn ci hè più tantu,
   </p>
   <p>
    Salutemu à San Gavinu
   </p>
   <p>
    - Mi ni vacu !... Alò chì cantu :
   </p>
   <p>
    Mò la zucca ch'aghju seti.
   </p>
   <p>
    Or tinè !... Ma cuminceti.
   </p>
   <p>
    Or femu prestu !... Intona ci la Nanna
   </p>
   <p>
    Chì dici spessu : « Nacisti in a capanna.
   </p>
   <p>
    Lu me zuccaru canditu,
   </p>
   <p>
    Lu me meli, la me manna. »
   </p>
   <p>
    Cusì dolci sti paroli !
   </p>
   <p>
    Ma nun sò ch'è quisti soli.
   </p>
   <p>
    Si spanna l'aria, lu tempu s'assirena,
   </p>
   <p>
    Luci la stedda, la luna hè ghjà ripiena :
   </p>
   <p>
    Ninna, nanna u me figliolu,
   </p>
   <p>
    Addurmenta ti parpena !
   </p>
   <p>
    Ninna nanna, biu bia !
   </p>
   <p>
    Lu me rè, lu me Missia.
   </p>
   <p>
    Tù cun trè dita susteni terra è celi
   </p>
   <p>
    È s'tù li chjami, sò pronti è sò fideli.
   </p>
   <p>
    O spiranza di la mamma.
   </p>
   <p>
    Dolci dolci com'è meli,
   </p>
   <p>
    Sapuritu com'è manna,
   </p>
   <p>
    Dormi, dormi è fà la nanna.
   </p>
   <p>
    Qual' vi dà u soli, la luna cù li steddi !
   </p>
   <p>
    Qual' dà la vita ? Qual' pasci ancu l'aceddi ?
   </p>
   <p>
    Qual' dà i frutti è li matura ?
   </p>
   <p>
    Tù lu fior' di li ziteddi ;
   </p>
   <p>
    Tù lu rè di la natura,
   </p>
   <p>
    Tù dà i fiora è la virdura.
   </p>
   <p>
    Tù com'è un nidu, li populi è li regni,
   </p>
   <p>
    Li teni in manu, li limiti è li segni :
   </p>
   <p>
    À i to cenni tuttu piega
   </p>
   <p>
    Or parchì hè po chì tù piegni ?
   </p>
   <p>
    Ninna nanna ! Biu bolu !
   </p>
   <p>
    Addurmentati, figliolu.
   </p>
   <p>
    Tù conti i steddi, sa sempri ind'eddi vani ;
   </p>
   <p>
    Ad una ad una li chjudi in i to mani ;
   </p>
   <p>
    À li porti di l'aurora
   </p>
   <p>
    Ti rispondini ogni mani ;
   </p>
   <p>
    La me stedda mattutina,
   </p>
   <p>
    Dormi, l'alba s'avvicina.
   </p>
   <p>
    Tù freni u mari, la grandina è li venti :
   </p>
   <p>
    Or chì ha, figliolu ? Chì sò po quisti pienti ?
   </p>
   <p>
    Dì la à mè, dì la à to mamma,
   </p>
   <p>
    Dù ti frighji ? Dù ni senti ?
   </p>
   <p>
    Nimu veghja, nimu hè fora :
   </p>
   <p>
    Addurmenta ti chì hè ora.
   </p>
   <p>
    Tù teni in pugnu la terra cù li monti,
   </p>
   <p>
    Tù dà lu corsu à i fiumi ed à li fonti,
   </p>
   <p>
    È la luci è la saetta
   </p>
   <p>
    À i to cenni stani pronti :
   </p>
   <p>
    Tù li mandi ed eddi vani,
   </p>
   <p>
    È ti voltani à li mani.
   </p>
   <p>
    U soli è a luna ti servini di mantu.
   </p>
   <p>
    Hè lu to regnu, lu mondu chì hè tamantu !
   </p>
   <p>
    Sopr'à l'ali di lu ventu
   </p>
   <p>
    Tù lu ghjiri tuttu quantu :
   </p>
   <p>
    È lu celi starminatu
   </p>
   <p>
    In un soffiu l'ha ghjiratu.
   </p>
   <p>
    Nun sè tù forsi lu Diu niputenti ?
   </p>
   <p>
    Lu soli è a luna, li nivuli è li venti,
   </p>
   <p>
    È lu fulmini è li steddi
   </p>
   <p>
    Ti sò tutti ubbidienti,
   </p>
   <p>
    È ti portani, s'tù voli,
   </p>
   <p>
    In un ammi à li dui poli.
   </p>
   <p>
    S'tù sè sdignatu, l'accendita hè a staffetta ,
   </p>
   <p>
    Ch'annunzia pronta, vicina la saetta ,
   </p>
   <p>
    È lu tonu la to boci,
   </p>
   <p>
    Boci d'ira è di vindetta,
   </p>
   <p>
    Chì suttrenna i fundamenti,
   </p>
   <p>
    Scoti i morti è li viventi.
   </p>
   <p>
    S'tù vardi torbu, s'tù tocchi li muntagni,
   </p>
   <p>
    Ni vani in fumu cù i selvi è li campagni ;
   </p>
   <p>
    Un' uchjata sola sola
   </p>
   <p>
    Secca i fiumi cù li stagni;
   </p>
   <p>
    Unu sgardu spezza i troni,
   </p>
   <p>
    Sciogli i populi è i nazioni.
   </p>
   <p>
    À i toni è à i lampi li segni lu camminu;
   </p>
   <p>
    Ha in manu i chjavi dla morti è dlu distinu ;
   </p>
   <p>
    T'ubbidisci celi è terra :
   </p>
   <p>
    Or cosa ha, lu me carinu ?
   </p>
   <p>
    Senti in corpu, ha qualchì pena ?
   </p>
   <p>
    Or addolca ti parpena.
   </p>
   <p>
    Cosa hè stu lagnu ? Chì sò quisti lamenti ?
   </p>
   <p>
    Tù l'alba chjara chì ridi in Orienti,
   </p>
   <p>
    Tù la perla priziosa.
   </p>
   <p>
    L'ambra fina è trasparenti,
   </p>
   <p>
    La me ghjemma dlu curaddu,
   </p>
   <p>
    Lu me spichju di cristaddu.
   </p>
   <p>
    Tù sè u diamanti, tù sè la margarita ;
   </p>
   <p>
    Di li me affetti tù sè la calamita ;
   </p>
   <p>
    Tù la vita dlu me cori,
   </p>
   <p>
    Tù lu cor'di la me vita ;
   </p>
   <p>
    Ninna nanna ! Biu bolu !
   </p>
   <p>
    Or appatta ti, figliolu.
   </p>
   <p>
    Tù sè a me ghjemma ; tù sè l'arcubalenu ;
   </p>
   <p>
    Chì cumparisci trà nivuli è sirenu,
   </p>
   <p>
    Lu me fasciu di la mirra ,
   </p>
   <p>
    Chì lu tengu sempri in senu ;
   </p>
   <p>
    Lu me risu di lu pianu
   </p>
   <p>
    Tuttu sceltu granu à granu.
   </p>
   <p>
    Tù sè a limea cunfitta è sapurita,
   </p>
   <p>
    La melarancia sanguigna è culurita,
   </p>
   <p>
    La me rosa bianca è rossa,
   </p>
   <p>
    La me amandula fiurita,
   </p>
   <p>
    La me mela muscatedda,
   </p>
   <p>
    Li me ochji, la me stedda.
   </p>
   <p>
    Tù sè l'ambrosia, lu nettaru graditu ,
   </p>
   <p>
    Lu fruttu d'India più raru è più squisitu,
   </p>
   <p>
    La me sapa cusì dolci,
   </p>
   <p>
    Lu me zuccaru canditu,
   </p>
   <p>
    Lu me meli, la me manna,
   </p>
   <p>
    Dormi dormi è fà la nanna.
   </p>
   <p>
    La cuna hè piena di piuma è di bambaci :
   </p>
   <p>
    Or chì ha, carucciu ? Parchì hè chì tù nun taci !
   </p>
   <p>
    Tù la palma d'li trionfi,
   </p>
   <p>
    Tù l'alivi di la paci,
   </p>
   <p>
    Tù la murta, tù l'alloru.
   </p>
   <p>
    La me aura, u me dicoru.
   </p>
   <p>
    Tù sè la luci chì spanna la custera ;
   </p>
   <p>
    Tù sè a Diana chì splendi mani è sera,
   </p>
   <p>
    Tù apri è chjudi li staghjoni,
   </p>
   <p>
    Tù fiurisci a primavera ;
   </p>
   <p>
    Lu me soli, la me luna,
   </p>
   <p>
    Or cosa ha ? La me furtuna !
   </p>
   <p>
    Tù sè l'aprili chì smalta la natura,
   </p>
   <p>
    Chì la rivesti di fiora è di virdura;
   </p>
   <p>
    Tù la fonti cristaddina
   </p>
   <p>
    Sempri fresca è sempri pura ;
   </p>
   <p>
    Tù l'auretta innamurata
   </p>
   <p>
    Di li fiora imbalsamata.
   </p>
   <p>
    Or zittu o caru, richjara lu to visu :
   </p>
   <p>
    Hè lu to sguardu chì alegra u paradisu;
   </p>
   <p>
    Ùn hà maghju tanti fiora
   </p>
   <p>
    Quantu hà grazii u to surrisu :
   </p>
   <p>
    Or surridi à la to mamma,
   </p>
   <p>
    Dormi dormi è fà la nanna.
   </p>
   <p>
    Tù sè viola, tù sè l'arba barona,
   </p>
   <p>
    Chì muscateghja, profuma righjona,
   </p>
   <p>
    Tù la menta è lu ciminu ,
   </p>
   <p>
    La vaniglia cusì bona !
   </p>
   <p>
    Lu me balsamu spigatu ,
   </p>
   <p>
    La me vita, lu me fiatu.
   </p>
   <p>
    Tù sè a culomba, tù sè la turduledda
   </p>
   <p>
    Tù sè lu spicu, tù sè l'arba vannedda ,
   </p>
   <p>
    Tù la mela maschirossa,
   </p>
   <p>
    Lu garofanu è a cannedda ;
   </p>
   <p>
    Or arreghja ti una stonda,
   </p>
   <p>
    La me fraula rubiconda.
   </p>
   <p>
    Or pargulettu, tù sa quant'è t'adoru !
   </p>
   <p>
    La me viletta, la me cuddana d'oru,
   </p>
   <p>
    La me fascia pitturali ,
   </p>
   <p>
    La me vita, u me tisoru,
   </p>
   <p>
    Lu me scettru, a me curona,
   </p>
   <p>
    Di tè parla ogni parsona.
   </p>
   <p>
    Lu pianu è u monti riposani in prufondu ;
   </p>
   <p>
    Tù solu veghji, or nanna, lu me biondu ;
   </p>
   <p>
    Chjudi st'ochji cusì cari,
   </p>
   <p>
    Sò la luci di lu mondu;
   </p>
   <p>
    Parchì piegni è ùn cheti mai ?
   </p>
   <p>
    Dì, figliolu, dì cosa ai ?
   </p>
   <p>
    Sè m'addurmentu, nannendu à tutti l'ori,
   </p>
   <p>
    Nun dormi mai, ma veghja lu me cori :
   </p>
   <p>
    Quand'e veghju è quand'e dormu,
   </p>
   <p>
    Pensu à tè, lu me Signori ;
   </p>
   <p>
    La me vita, u me alimentu,
   </p>
   <p>
    Arricheta ti un mumentu.
   </p>
   <p>
    Cosa hè st'affannu chì cresci li me vai ?
   </p>
   <p>
    Ti pigliu in bracciu, t'azzecu, è veni è vai !
   </p>
   <p>
    U to viculu, figliolu,
   </p>
   <p>
    Ùn s'arreghji mai mai :
   </p>
   <p>
    Or cosa hè po chì t'affanna ?
   </p>
   <p>
    Dormi dormi è fà la nanna.
   </p>
   <p>
    Hè tantu tempu, tù vedi, o figliulucciu,
   </p>
   <p>
    Ch'e azzecu indarru, ch'è nannu è ch'e biucciu !
   </p>
   <p>
    Midicina di la mamma,
   </p>
   <p>
    Dà mi un basgiu à pizzicucciu,
   </p>
   <p>
    È po dormi, è po riposa,
   </p>
   <p>
    Lu me gigliu, la me rosa.
   </p>
   <p>
    U lumu spigni, è l'alba hè di ritornu.
   </p>
   <p>
    Ha tanti squatri, tanti anghjuli d'intornu,
   </p>
   <p>
    È ùn ci n'hè chì t'addurmenti ?
   </p>
   <p>
    Faci notti è faci ghjornu,
   </p>
   <p>
    È tù piegni di cuntinu,
   </p>
   <p>
    Or cosa ha, lu me bambinu ?
   </p>
   <p>
    S'abbughja l'aria, la notti hè ancora oscura ;
   </p>
   <p>
    Lu ventu mughja ; figliolu, chì fritura !
   </p>
   <p>
    T'aghju fattu lu ghjabbanu
   </p>
   <p>
    Senz'alcuna cusgitura,
   </p>
   <p>
    È la tunica fatata
   </p>
   <p>
    Tutta intornu riccamata.
   </p>
   <p>
    Lu linu hè compiu, è carminu la lana;
   </p>
   <p>
    Or mughji puri, zifuli a tramuntana.
   </p>
   <p>
    Avarè lu to manteddu,
   </p>
   <p>
    Avarè la to suttana ;
   </p>
   <p>
    Lu manteddu hè ghjà finitu,
   </p>
   <p>
    Varda ghjà cusì fiuritu !
   </p>
   <p>
    À chì ti vedi, o ricchi o puvareddi,
   </p>
   <p>
    Lu to manteddu hè a invidia dli ziteddi,
   </p>
   <p>
    Ùn hè quiddu chì tù ha in celi
   </p>
   <p>
    Trapuntatu cù li steddi ;
   </p>
   <p>
    Ma quì poi, lu me figliolu,
   </p>
   <p>
    Nimu n'hà, sè tù lu solu.
   </p>
   <p>
    Sì tù vol' dorma, dumani di bon'ora,
   </p>
   <p>
    Ti ghjugnaraghju un mazzulu di fiora,
   </p>
   <p>
    O bijou di la to mamma,
   </p>
   <p>
    Stu chirchennu m'addulora .
   </p>
   <p>
    Parch'ùn veni da lu celi,
   </p>
   <p>
    Cù i rimedii Raffaeli ?
   </p>
   <p>
    Chì voli, o caru ? Ci hè quì u to zifuleddu,
   </p>
   <p>
    Lu to sunagliu, lu ninnulu è 1'agneddu,
   </p>
   <p>
    Pargulettu di la mamma,
   </p>
   <p>
    Sò lu nidu d'un aceddu.
   </p>
   <p>
    Sì tù dormi, u me figliolu,
   </p>
   <p>
    Avarè unu russignolu.
   </p>
   <p>
    Sò un altru nidu, è dentru v'hè dui ova ;
   </p>
   <p>
    Sò stata à veda l'acedda chì li cova,
   </p>
   <p>
    Ed hè un nidu di culomba,
   </p>
   <p>
    Ghjà trè volti l'aghju trova :
   </p>
   <p>
    O culomba cuddarata,
   </p>
   <p>
    Cusì longa sta nuttata !
   </p>
   <p>
    Babbitu ed eiu, tù vedi, semu in pena,
   </p>
   <p>
    La Paghjuledda hè appesa à la catena :
   </p>
   <p>
    Dì, vol' sughja, vol' qualcosa ?
   </p>
   <p>
    Addurmenta ti parpena ;
   </p>
   <p>
    Assirena sti dulori,
   </p>
   <p>
    È nun piegna à tutti l'ori.
   </p>
   <p>
    Sì ci era mamma, famosa in Galilea,
   </p>
   <p>
    Cù la so boci più dolci chè la meia,
   </p>
   <p>
    Edda sì t'addurmintava ;
   </p>
   <p>
    Ma di dorma ùn ha più idea.
   </p>
   <p>
    Cor'di mamma è di minnanna,
   </p>
   <p>
    Dormi dormi è fà la nanna.
   </p>
   <p>
    S'tù appaghji l'ochji, s'tù dormi è ti risani,
   </p>
   <p>
    Ti purtaraghju à i fiora è à li funtani,
   </p>
   <p>
    Andaremu à l'urticeddu.
   </p>
   <p>
    Cugliaremu i melagrani ;
   </p>
   <p>
    Vi sò tanti melananni !
   </p>
   <p>
    Cogli puri, sì tù nanni.
   </p>
   <p>
    Ti diciaraghju : quì sò li russignoli,
   </p>
   <p>
    Quì li culombi si spichjani à lu soli,
   </p>
   <p>
    Quì ci sò li turduleddi,
   </p>
   <p>
    Quì li rosi è li violi ;
   </p>
   <p>
    Culà u meli, vi sò i bugna :
   </p>
   <p>
    Ma ùn v'andemu : poni pugna.
   </p>
   <p>
    Par quissi punti, par sopra issi cuddetti,
   </p>
   <p>
    Vi sò li muvri, li ronchi, è li cirvetti ;
   </p>
   <p>
    Quì ci pascini l'agneddi,
   </p>
   <p>
    Culà pascini i capretti;
   </p>
   <p>
    Quì sò i lefri è li cunigli :
   </p>
   <p>
    Corri appressu, stù li pigli.
   </p>
   <p>
    In cor'd'invernu nascisti, o pargulettu,
   </p>
   <p>
    Abbandunatu, fritosu è puvarettu ;
   </p>
   <p>
    Pochi panni da fascià ti,
   </p>
   <p>
    Senza focu è senza tettu :
   </p>
   <p>
    Or piignisti in a capanna,
   </p>
   <p>
    Dormi avali è fà la nanna.
   </p>
   <p>
    U Criatori s'hè fattu criatura,
   </p>
   <p>
    Ed una stedda di pompa è di figura
   </p>
   <p>
    Hè cumparsa in Orienti
   </p>
   <p>
    À infurmà ni la natura,
   </p>
   <p>
    È i milizzi dlu Signori
   </p>
   <p>
    L'annunziani à li pastori.
   </p>
   <p>
    U celi è a terra, lu mondu tuttu quantu,
   </p>
   <p>
    Nun pò cuntena lu Diu trè volti santu ;
   </p>
   <p>
    È pur' misara capanna
   </p>
   <p>
    N'hà purtatu quistu vantu :
   </p>
   <p>
    Cherubini è Serafini,
   </p>
   <p>
    Tutti vo a pudeti dì ni.
   </p>
   <p>
    Capanna santa ! Vi fù lu paradisu,
   </p>
   <p>
    È u celi in terra ni scesi à l'impruvisu ;
   </p>
   <p>
    Ci era in aria un pass'è veni
   </p>
   <p>
    Di staffetti par dà avvisu,
   </p>
   <p>
    È la scala d'Israeli
   </p>
   <p>
    Riunia terra è celi.
   </p>
   <p>
    Chì corti avisti ? Chì ghjenti à fà ti onori ?
   </p>
   <p>
    Dui animali è povari pastori.
   </p>
   <p>
    Ghjà tù cerchi, u me figliolu,
   </p>
   <p>
    L'umiltà è lu bon cori,
   </p>
   <p>
    È vulisti à i to natali
   </p>
   <p>
    Li pastori è l'animali.
   </p>
   <p>
    Più tardi, hè vera, trè rè di l'Orienti
   </p>
   <p>
    T'uffrini insemu magnifichi prisenti ;
   </p>
   <p>
    Ma chì straghja sanguinosa !
   </p>
   <p>
    Quanti povari nacenti,
   </p>
   <p>
    Trucidati par tè solu !
   </p>
   <p>
    È fughjisti, u me figliolu.
   </p>
   <p>
    Surtì una boci da i tumuli di Rama :
   </p>
   <p>
    Oh chì lamenti ! Chì chjama è chì richjama !
   </p>
   <p>
    Dà ti paci : i to figlioli
   </p>
   <p>
    Ùn sò più, povara mamma !
   </p>
   <p>
    O Racheli addulurata,
   </p>
   <p>
    Sò anch'e trista è anniquitata.
   </p>
   <p>
    Custretti à fughja, chì affanni à lu me cori !
   </p>
   <p>
    Chì sarà dopu ! Tù a sa, lu me Signori.
   </p>
   <p>
    Ma saraghju trapassata
   </p>
   <p>
    Da una spada di dulori :
   </p>
   <p>
    La m'hà ditta un anzianu,
   </p>
   <p>
    Chì sà bè tuttu l'arcanu.
   </p>
   <p>
    Li puvareddi sò sempri li to amici
   </p>
   <p>
    È ùn ti cumpiaci chè in mezu à l'infilici ;
   </p>
   <p>
    Chì vol' dì quistu misteru ?
   </p>
   <p>
    Ghjà u me cori la mi dici :
   </p>
   <p>
    Par salvà li piccatori,
   </p>
   <p>
    Ci vurrà tantu dulori !
   </p>
   <p>
    Una muntagna m'attrista tutti l'anni,
   </p>
   <p>
    M'abbughja u cori ; Diu voglia ch'è m'inganni !
   </p>
   <p>
    Ma e la chjamu, è ùn sò par cosa
   </p>
   <p>
    La muntagna di l'affanni :
   </p>
   <p>
    Ciò chì v'hè, lu me figliolu,
   </p>
   <p>
    Ùn a sa po chè tù solu.
   </p>
   <p>
    Adoru è aspettu l'arcanu dlu Signori :
   </p>
   <p>
    Hè tuttu pienu d'affettu è di bon cori !
   </p>
   <p>
    Par salvà la criatura,
   </p>
   <p>
    Ghjà s'umilia u Criatori ;
   </p>
   <p>
    Ma, figliolu, avali almenu
   </p>
   <p>
    Dormi placidu è sirenu.
   </p>
   <p>
    Or, v'hè piaciuta la nanna dlu Bambinu ?
   </p>
   <p>
    Ma in u rusariu s'hè fermu San Gavinu.
   </p>
   <p>
    Lu mi festi firmà in gola
   </p>
   <p>
    Tè la zucca, empii la à vinu
   </p>
   <p>
    - Dù sò fermu ? À lu salutu
   </p>
   <p>
    Di la zucca è di l'imbutu.
   </p>
   <p>
    Ma à no ci basta; lu restu à un'altra sera
   </p>
   <p>
    - Ah ! nò, figlioli; finimu la prighera
   </p>
   <p>
    È di pattu, ùn sia d'ingannu ;
   </p>
   <p>
    Ùn vultemu la bandera.
   </p>
   <p>
    S'tù cuntinui lu rusariu,
   </p>
   <p>
    Mi trascini à lu calvariu.
   </p>
   <p>
    ==Da veda dinò==
   </p>
   <p>
    Monsignori di la Fuata
   </p>
   <p>
    Cantu natalecciu
   </p>
  </body>
 </text>
</TEI>
