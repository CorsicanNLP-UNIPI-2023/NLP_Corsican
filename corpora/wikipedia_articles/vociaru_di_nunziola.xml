<TEI>
 <teiHeader>
  <fileDesc>
   <titleStmt>
    <title>
     Vociaru di Nunziola
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Vociaru%20di%20Nunziola"/>
     <date>
      2014-03-23T15:12:09Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Vociaru di Nunziola
   </head>
   <p>
    U Vociaru di Nunziola (o Voceru di Nunziola) hè un vociaru di Corsica. Issu vòciaru hè urighjinariu di u Pumonti. Hè statu publicatu in i Canti populari corsi dui Salvatore Viale (1855). Canta Nunziola dopu à a morti di u so maritu, chì si chjamava Petru Francescu.
   </p>
   <p>
    == U vociaru ==
   </p>
   <p>
    O lu mè Petru Francescu
   </p>
   <p>
    Capu di li me ruvini !
   </p>
   <p>
    Voi erati lu me fiori
   </p>
   <p>
    La me rosa senza spini ;
   </p>
   <p>
    Erati lu me gagliardu
   </p>
   <p>
    Da li monti à li marini.
   </p>
   <p>
    È v'avvingu incù li pedi
   </p>
   <p>
    È v'allisciu incù li mani.
   </p>
   <p>
    Erati lu me maritu
   </p>
   <p>
    Erati lu me spirà ni.
   </p>
   <p>
    O lu mè Petru Francescu
   </p>
   <p>
    Principiu di li me mali!
   </p>
   <p>
    La me navi in altu mari
   </p>
   <p>
    Quilla chì stà per sbarcà ni;
   </p>
   <p>
    Ma ni veni la burrasca
   </p>
   <p>
    È nun pò portu piglià ni ;
   </p>
   <p>
    Cù li so belli tisori
   </p>
   <p>
    Si ni và à naufragà ni.
   </p>
   <p>
    Lu me cipressu frundutu
   </p>
   <p>
    La me uva muscatella
   </p>
   <p>
    La me pasta inzuccherata
   </p>
   <p>
    La me manna dolci è bella.
   </p>
   <p>
    Oh li me colpi fatali
   </p>
   <p>
    È di Grisciò la me stella !
   </p>
   <p>
    Erati la me colonna
   </p>
   <p>
    Erati lu me puntellu:
   </p>
   <p>
    Erati la me grandezza;
   </p>
   <p>
    Erati lu me fratellu !
   </p>
   <p>
    La me perla orientali
   </p>
   <p>
    Lu me tisoru più bellu !
   </p>
   <p>
    Lu me aranciu culuritu
   </p>
   <p>
    Oh lu me raru decoru
   </p>
   <p>
    Lu me bichjeri d'arghjentu
   </p>
   <p>
    Ripiumatu tuttu in oru
   </p>
   <p>
    Lu me piattu signurili
   </p>
   <p>
    Ma colmu di lu me dolu.
   </p>
   <p>
    Lu me oliu distillatu
   </p>
   <p>
    Lu me spiritu di vinu
   </p>
   <p>
    Lu me faccidillicatu
   </p>
   <p>
    Mischiatu di latti è vinu
   </p>
   <p>
    Lu me vetru rilucenti
   </p>
   <p>
    Lu me spechju di cuntinu !
   </p>
   <p>
    Prima chì lu vostri nomi
   </p>
   <p>
    Mi voglia dimenticà ni
   </p>
   <p>
    Vogliu chì li me dui ochji
   </p>
   <p>
    Tornini dui funtani:
   </p>
   <p>
    Eo lu me Petru Francescu
   </p>
   <p>
    Sempre lu vogliu chjamà ni.
   </p>
   <p>
    Forsi allora lu mè cori
   </p>
   <p>
    Di dolu si criparia
   </p>
   <p>
    È la me alma mischina
   </p>
   <p>
    Incù voi si n'anderia
   </p>
   <p>
    Ed à quistu mondu è à quillu
   </p>
   <p>
    Cuntenta si ne staria !
   </p>
   <p>
    Oh la me scatula d'oru
   </p>
   <p>
    Piena à tabaccu muscatu
   </p>
   <p>
    Oh lu me vistitu finu
   </p>
   <p>
    Tuttu in oru riccamatu :
   </p>
   <p>
    Erati la me grandezza
   </p>
   <p>
    Quillu chì mi stava à latu.:
   </p>
   <p>
    La me arma viulenti
   </p>
   <p>
    La me spada sopraffina
   </p>
   <p>
    Oh li me tristi talenti
   </p>
   <p>
    La me ultima ruvina !
   </p>
   <p>
    Vò pariati à li me ochji
   </p>
   <p>
    Una vela à la marina.
   </p>
   <p>
    M'era attacata à li voti
   </p>
   <p>
    Par francà vi da la morti ;
   </p>
   <p>
    Ma lu me Petru Francescu
   </p>
   <p>
    Eo nun ci aghju avutu sorti.
   </p>
   <p>
    Lu mè grandi di curaghju
   </p>
   <p>
    Rispettu di li mè torti !
   </p>
   <p>
    La me medicina rara
   </p>
   <p>
    Lu me incensu tuttu odori !
   </p>
   <p>
    Oh li me danni fatali
   </p>
   <p>
    Ma fatti da lu Signori !
   </p>
   <p>
    Oh li me piaghi murtali
   </p>
   <p>
    Ch'è mi strappanu u mè cori !
   </p>
   <p>
    Oh lu me ghjallu pumposu
   </p>
   <p>
    Lu mè fasgianu più bellu
   </p>
   <p>
    Oh lu me presu à li voti
   </p>
   <p>
    Oh lu me distintu uccellu
   </p>
   <p>
    Nun m'ascunderaghju più
   </p>
   <p>
    Sottu à lu vostru bavellu.
   </p>
   <p>
    Oh lu me Petru Francescu
   </p>
   <p>
    Prigà vogliu lu Signori
   </p>
   <p>
    Ch'è vò siati ricevutu
   </p>
   <p>
    In Paradisu, u me fiori.
   </p>
   <p>
    Quista hè l'unica spiranza
   </p>
   <p>
    Chì cunsola lu me cori.
   </p>
   <p>
    == Rifarenzi ==
   </p>
   <p>
    Salvatore Viale, Canti popolari corsi, 1855, Fabiani: Bastia
   </p>
   <p>
    Voceru
   </p>
  </body>
 </text>
</TEI>
