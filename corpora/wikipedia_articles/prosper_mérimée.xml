<TEI>
 <teiHeader>
  <fileDesc>
   <titleStmt>
    <title>
     Prosper Mérimée
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Prosper%20M%C3%A9rim%C3%A9e"/>
     <date>
      2019-05-27T08:06:53Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Prosper Mérimée
   </head>
   <p>
    Prosper Mérimée, natu u 28 di sittembre di u 1803 in Parigi è mortu u 23 di sittembre di 1870 in Cannes, hè un scrittore, storicu è archeologu francese.
   </p>
   <p>
    == Biugrafia ==
   </p>
   <p>
    A so famiglia face parte di a burghesia, pratichechja l’arte è Prosper Mérimée face studii di dirittu, ampara u pianuforte, è studieghja a filusufia è ancu parechje lingue. S’interessa à a litteratura è publicheghja da 1825 testi, sopr'à tuttu nuvelle chì l’anu fattu cunnosce è li valenu d’esse elettu à L’Accademia Francese in 1844.
   </p>
   <p>
    In u 1831, entre in li scagni ministeriali è diventa in u 1834 inspettore generale di i munumenti storichi. S’accupa di a risturazione di parechji munumenti impurtante frà i quali a Catedrale Notre-Dame de Paris ch’ellu cunfideghja à Eugène Viollet-le-Duc.
   </p>
   <p>
    Viaghja tandu à traversu a Francia è crea una classifica di i munumenti storichi. Ghjuntu in Corsica in 1839, face u giru di l’isula da u 16 d’aostu à u 7 d’ottobre, à a ricerca di munumenti interessanti. S'intaressa assai à i megaliti ch'ellu paraguneghja à i munumenti ch'ellu hà vistu in Brittagna, si passiona per e chjese di stile rumanicu ch'ellu circherà à fà rinnuvà (Santa Maria Assunta di Mariana o Canonica, San'Ghjuvani di Carbini...) ma li garba pocu l'arte barocca assai prisente in l'isula.
   </p>
   <p>
    I primi munumenti classificati sò :
   </p>
   <p>
    a catedrale Santa Maria Assunta di San Fiurenzu ;
   </p>
   <p>
    a chjesa San Michele in Muratu ;
   </p>
   <p>
    a torre di Seneca in Luri ;
   </p>
   <p>
    a chjesa Santa Cristina à E Valle di Campoloru ;
   </p>
   <p>
    a chjesa San Cesariu in Rapale ;
   </p>
   <p>
    a stantara d’Appricciani in Sagone (solu munumentu scrittu in a prima lista per a Corsica Suttana).
   </p>
   <p>
    E so nuvelle e più cunnisciute sò intinte d’esotismu (a Corsica in Mateo Falcone è Colomba o l’Andalusia in Carmen).
   </p>
   <p>
    Hè in u paese di Fuzzà, in Corsica suttana ch’ellu scontra a vera Culomba chì li derà l’ispirazione per scrive a so nuvella publicata in 1840.
   </p>
   <p>
    == Scritti nant'à a Corsica ==
   </p>
   <p>
    A prima nuvella corsa di Mérimée hè Mateo Falcone, scritta in u 1829. Dece anni dopu, in u 1839, ci hè u Rapport spécial sur l'état des monuments de la Corse, dumandatu da u ministeriu di l'internu. Passa tandu sette settimane in Corsica. Tandu scrive dinù Notes d'un voyage en Corse. À u so ritornu scrive Colomba, ch'ellu principia à scrive di dicembre 1839.
   </p>
   <p>
    == "Base Mérimée" ==
   </p>
   <p>
    À partesi da u 1834, Prosper Mérimée principia à fà u censu in a Francia sana di i munumenti architetturali i più impurtanti. Hè per rendeli omagiu chì u Ministeriu di a Cultura crea in u 1978 a "Base Mérimée" chì face u listinu di i munumenti storichi.
   </p>
   <p>
    == Note è riferenze ==
   </p>
   <p>
    == Ligami ==
   </p>
   <p>
    Base Mérimée : http://www2.culture.gouv.fr/culture/inventai/patrimoine/
   </p>
  </body>
 </text>
</TEI>
