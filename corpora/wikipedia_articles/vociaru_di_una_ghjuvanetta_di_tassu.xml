<TEI>
 <teiHeader>
  <fileDesc>
   <titleStmt>
    <title>
     Vociaru di una ghjuvanetta di Tassu
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Vociaru%20di%20una%20ghjuvanetta%20di%20Tassu"/>
     <date>
      2014-03-23T15:12:10Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Vociaru di una ghjuvanetta di Tassu
   </head>
   <p>
    U Vociaru di una ghjuvanetta di Tassu (o Voceru di una ghjuvanetta di Tassu) hè un vociaru di Corsica. Una ghuvanetta, di u paesi di Tassu, piegni u so frateddu, chì si n'hè mortu luntanu da u so paesi. A causa di a so morti hè u fretu, duranti un inguernu moltu duru. U frateddu, fà chi, era maestru di scola.
   </p>
   <p>
    == U voceru ==
   </p>
   <p>
    Quandu ghjunsi la nuvedda
   </p>
   <p>
    Chì par nostra mala sorti
   </p>
   <p>
    O caru di la suredda
   </p>
   <p>
    Ti dicia speditu a morti
   </p>
   <p>
    Ghjà la nevi à la muntagna
   </p>
   <p>
    Chjusu avia tutti li porti.
   </p>
   <p>
    La suredda appassiunata
   </p>
   <p>
    Nun pò mora di dulori:
   </p>
   <p>
    Nun ti hà pudutu abbraccià
   </p>
   <p>
    È si senti andà lu cori;
   </p>
   <p>
    Scatinossi ancu stamani
   </p>
   <p>
    Quist' invernu traditori.
   </p>
   <p>
    È nun pudia almenu
   </p>
   <p>
    Essa mortu à u to paesi
   </p>
   <p>
    In bracciu à la to suredda?
   </p>
   <p>
    Oh morti cusì scurtesi!
   </p>
   <p>
    Tù l'onori di la pievi
   </p>
   <p>
    Rispettu di li parenti
   </p>
   <p>
    Sempri arrubavi lu cori
   </p>
   <p>
    Di l'amichi è cunnuscenti.
   </p>
   <p>
    Quista mani u me frateddu
   </p>
   <p>
    Ci lasci tutti scuntenti.
   </p>
   <p>
    Parchì stai cusì mutu
   </p>
   <p>
    D'arricà ci dispiaceri?
   </p>
   <p>
    Leva ti, lu me frateddu
   </p>
   <p>
    Adempi à lu to duveri:
   </p>
   <p>
    Nun ti mancani sprissioni
   </p>
   <p>
    Lu me degnu cavaglieri.
   </p>
   <p>
    Lu me fiori di primavera
   </p>
   <p>
    Chì spuntava à la campagna
   </p>
   <p>
    Lu fiori di li zitiddoni
   </p>
   <p>
    Ch'adurnavi la muntagna
   </p>
   <p>
    Di la to morti, o frateddu
   </p>
   <p>
    Lu paesi hè tuttu in lagna.
   </p>
   <p>
    Quiddu ghjornu chì spirasti
   </p>
   <p>
    Adunisti i to sculari:
   </p>
   <p>
    Andu allora l'ammunisti
   </p>
   <p>
    Cù li to cunsigli rari:
   </p>
   <p>
    Par la via di u Paradisu
   </p>
   <p>
    Li sapisti indirizzàri.
   </p>
   <p>
    Qual' sarà stata la frebba
   </p>
   <p>
    Chì hà truncatu la to vita?
   </p>
   <p>
    O caru di la suredda
   </p>
   <p>
    La me amandula fiurita
   </p>
   <p>
    Lu me impastatu di meli
   </p>
   <p>
    Fattu cù la calamita.
   </p>
   <p>
    T'avia fattu la natura
   </p>
   <p>
    À lu tornu, à lu pinneddu;
   </p>
   <p>
    È la latra di la morti
   </p>
   <p>
    Ti pigliò cusì ziteddu.
   </p>
   <p>
    Nun ci era coppia sì cara
   </p>
   <p>
    Com'è eiu è lu me frateddu.
   </p>
   <p>
    Ghjenti di quistu paesi
   </p>
   <p>
    Or prigheti quì di cori
   </p>
   <p>
    Par lu me caru frateddu
   </p>
   <p>
    Par ch'à tutti stava à cori
   </p>
   <p>
    Ch'eddu godi in l'altra vita
   </p>
   <p>
    Cù li santi è lu signori.
   </p>
   <p>
    == Rifarenzi ==
   </p>
   <p>
    Salvatore Viale, Canti popolari corsi, 1855, Fabiani: Bastia
   </p>
   <p>
    A. L. A. Fée, Voceri, Canti pupulari di a Corsica, 1850, Derivaux
   </p>
   <p>
    Voceru
   </p>
  </body>
 </text>
</TEI>
