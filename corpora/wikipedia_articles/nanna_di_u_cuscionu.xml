<TEI>
 <teiHeader>
  <fileDesc>
   <titleStmt>
    <title>
     Nanna di u Cuscionu
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Nanna%20di%20u%20Cuscionu"/>
     <date>
      2007-02-21T19:18:07Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Nanna di u Cuscionu
   </head>
   <p>
    A Nanna di u Cuscionu (o Nanna di u Cuscione) hè una nanna tradiziunali di a rigioni di u Cuscionu, un locu situatu annantu à l'attuali cumuna di Zicavu. A nanna di u Cuscionu hè mintuvata in i Canti populari di Niccolò Tommaseo (1842).
   </p>
   <p>
    == A nanna ==
   </p>
   <p>
    In li monti di Cuscionu
   </p>
   <p>
    V'era natu una zitedda
   </p>
   <p>
    È la so cara mammona
   </p>
   <p>
    Li facia la nannaredda
   </p>
   <p>
    È quand' edda l'annannava
   </p>
   <p>
    Stu talentu li prigava.
   </p>
   <p>
    Addurmenta ti parpena
   </p>
   <p>
    Aligrezza di mammona
   </p>
   <p>
    Ch'aghju da allestì la cena
   </p>
   <p>
    È da cusgia li pilona
   </p>
   <p>
    Pa u to tintu babbareddu
   </p>
   <p>
    È par li to fratiddoni.
   </p>
   <p>
    Quand'è vò sareti grandi
   </p>
   <p>
    Vi faremu lu vistitu
   </p>
   <p>
    La camisgia, lu guneddu
   </p>
   <p>
    È l'imbustu ben' varnitu
   </p>
   <p>
    Di stu pannu sfinazzatu
   </p>
   <p>
    Chì si tessi scarticciatu.
   </p>
   <p>
    Vi daremu lu maritu
   </p>
   <p>
    Addivatu à li stazzali
   </p>
   <p>
    Un biddissimu partitu
   </p>
   <p>
    È sarà lu capurali
   </p>
   <p>
    Di li nostri muntagnoli
   </p>
   <p>
    Picuraghji è capraghjoli.
   </p>
   <p>
    Quandu andareti spusata
   </p>
   <p>
    Purtareti li frineri
   </p>
   <p>
    N'andareti in cavalcata
   </p>
   <p>
    Cun tutti li mugliacheri
   </p>
   <p>
    Passareti insannicciata
   </p>
   <p>
    À caramusa imbuffata.
   </p>
   <p>
    Quandu arriveti à lu stazzu
   </p>
   <p>
    Duva avareti po da stà ni
   </p>
   <p>
    Surtarà la suciarona
   </p>
   <p>
    È vi tuccharà la mani
   </p>
   <p>
    È vi sara prisintatu
   </p>
   <p>
    Un tineddu di caghjatu.
   </p>
   <p>
    == Da veda dinò ==
   </p>
   <p>
    a nanna di Palleca
   </p>
   <p>
    == Liami ==
   </p>
   <p>
    N. Tommaseo, 1842, Canti popolari - Canti toscani, corsi, illirici, greci, Venezia (in talianu)
   </p>
   <p>
    A. L. A. Fée, Voceri, Canti pupulari di a Corsica, 1850, Derivaux (in francesu)
   </p>
   <p>
    Tre novelle morali tratte dalla storia patria ; Canzoni contadinesche in dialetto corso, 1835, Bastia: Fabiani, p. 49 (in talianu)
   </p>
  </body>
 </text>
</TEI>
