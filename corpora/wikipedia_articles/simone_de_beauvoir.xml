<TEI>
 <teiHeader>
  <fileDesc>
   <titleStmt>
    <title>
     Simone de Beauvoir
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Simone%20de%20Beauvoir"/>
     <date>
      2018-08-26T10:42:04Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Simone de Beauvoir
   </head>
   <p>
    Simone-Lucie-Ernestine-Marie Bertrand de Beauvoir, o più simpliciamenti Simone de Beauvoir (Parighji, 9 ghjinnaghju 1908 - Parighji, 14 aprili 1986), hè stata un'insignanti, scrittrici, assaghjista, filosufa è feminista francesa.
   </p>
   <p>
    == Biugrafia ==
   </p>
   <p>
    === A scrittura è l'impegnu in i muvimenti di trasfurmazioni suciali ===
   </p>
   <p>
    Simone de Beauvoir nascì in Parighji à i quattru di mattina di u 9 ghjinnaghju 1908, figliola di Françoise è Georges, in una famiglia d'alta burghisia, marcata prestu da a bancarotta di u missiavu paternu Gustave Brasseur. 'Ssu tristu avvinimentu custrinsi i parenti di Simone è di Henriette-Hélène, a suredda di dui anni più ghjovana, à abbandunà l'appartamentu di u Boulevard Montparnasse par un più picculu situatu in a Rue de Rennes.
   </p>
   <p>
    Simone è Hélène vissini longhi anni di disasgiu è ristrittezzi ecunomichi: "frustavami i vistiti finu à a corda, è ancu oltri". A famiglia ùn riiscia micca à rinuncià à i cunsuetudini burghesi à i quali era stata abituata: continuoni i sughjorni à Meyrignac ind'è u missiavu è a minnana paterni è à A Grillère vicinu à a zia. Dimustrò sinu da a zitiddina una grandi passioni par a natura. À Meyrignac si avvinturava in i campi incù Henriette è scupria incù stupori i maravigli di u paisaghju. Altrettantu pricoci fù a passioni par u studiu. Scritta à l'Istitutu cattolicu Cour Désir, divintò un'eleva esemplari, è dicisi - fattu tandu insolitu;- di cuntinuà a studià è di dedicà si à l'insignamentu, alluntanendu si à u stessu tempu da a riligioni. Quì cunnisciti Elisabeth Lecoin, ditta Zaza, chì divintò subitu a so grandi amica.
   </p>
   <p>
    Si scrissi in u 1926 à a Sorbona, uttinendu u so diplomu incù una tesa annantu à Leibniz è riiscendu in u 1929 à "l'agrigazioni" (attitudina à l'insignamentu risirvata à i migliori elevi francesi) in filusufia. L'anni di l'università cuinciditini ancu incù u so prima amori: u so cucinu Jacques Champigneulle. Simone si innamora di eddu è à listessu tempu hè intrudutta in un novu mondu: si passiuneghja infatti par autori com'è Gide, Radiguet è Proust, intarissendu si cusì à una litteratura ribedda è anticunfurmista. U cucinu spigni parò prestu i sogni matrimuniali di a zitedda, è si leia à un'altra donna. Simone, ferita in i so probii sintimenti, traversa in l'istatina di u 1927 un periodu di diprissioni.
   </p>
   <p>
    In u frattempu l'amica Zaza si era fidanzata incù un cullegu di università di Simone: Maurice Merleau-Ponty. Quist'ultimu appartinia parò à una famiglia cattolica di a bona burghisia, è di l'unioni stracunghjugali incù Elisabeth ùn era nimu infurmatu à l'A Rochelle, u so locu di pruvinienza. Madame Lecoin minacciò di fà scuppià unu scandalu è Merleau-Ponty, impauritu, scappò, lascendu a ghjuvanetta sola è addispirata. Era d'inguernu; a ghjovana, fora di sè par via di u dulori, trascorsi una notti à a cutrura cumplittamenti nuda, murendu par a pulmunita cunsiguenti.
   </p>
   <p>
    Simone ùn pardunò mai Madame Lecoin par ciò chì era accadutu.
   </p>
   <p>
    À l'università scuntrò, di lugliu 1929, quiddu chì, senza matrimoniu nè cunvivenza, aia da divintà u cumpagnu di a so vita, u filosofu esistenzialistu Jean-Paul Sartre. Sò quisti l'anni in i quali cunnosci, oltri a Merleau-Ponty, Lévi-Strauss, Raymond Aron, Paul Nizan.
   </p>
   <p>
    Simone de Beauvoir principia l'insignamentu in u 1930, prima in Marseglia, dopu à Rouen, infini in Parighji, induva chjudarà a so probbia carriera di insignanti in u 1943 par divintà scrittrici à tempu pienu. Molti impurtanti sò i so spirienzi di viaghju in parechji cuntinenti par a so furmazioni intillettuali. Incù Sartre compii i so primi viaghji, ini Spagna, in Italia, in Grecia, in u Maroccu; nudda sfughji à sti dui intillettuali di l'avvinimenti culturalamenti significativi di stu periodu, è si passiuneghjani pà u cinema è à u jazz è viviani incù participazioni i grandi scunvuglimenti pulitichi di quiddi anni: u nazisimu in Alimagna, a guerra civili spagnola di u 1936, a siconda guerra mundiali. Duranti a guerra, Simone de Beauvoir ferma in Parighji, accupata da i nazisti, è cundividi incù Sartre a brevi spirienza di u gruppu di Resistenza "Sucialisimu è Libartà".
   </p>
   <p>
    Dopu à a Libarazioni, Simone lascia l'insignamentu è entri à fà parti di u cumitatu di ridazzioni di a rivista Les Temps Modernes,incù Sartre, Leiris, Merleau-Ponty è altri.
   </p>
   <p>
    In u 1947 si reca in i Stati Uniti d'America par una seria di cunfarenzi è scontra u scrittori Nelson Algren, incù u quali stabilisci un intensu rapportu d'amori. Compii dinò altri viaghji significativi (Brasili, Cuba, China, Unioni Suvietica) è volta moltu spessu in Italia incù Sartre. Dopu à U sicondu sessu (1949), oramai famosu in u mondu sanu, Simone de Beauvoir, par i so pusizioni particulari assunti com'è scrittrici è com'è donna, hè ughjettu di grandi ammirazioni ma ancu di aspri pulemichi. Quand'edda spezza a guerra di libarazioni algerina, piglia pusizioni à favori di sta lotta, cosa chì rindarà u so isulamentu sempri più pisanti.
   </p>
   <p>
    Simone de Beauvoir hè cunsidarata a matri di u muvimentu feministu, natu in occasioni di a cuntistazioni studiantesca di maghju 1968, ch'edda suvitarà incù participazioni è simpatia.
   </p>
   <p>
    L'anni sittanta a vedini firvidamenti in prima linia in parechji causi: a dissidenza suvietica, u cunflittu arabu-israilianu, l'abortu, u Cili, a donna (hè prisidintessa di l'assuciazioni Choisir è di a Lega di i dritti di a donna).
   </p>
   <p>
    In l'ultimu periodu di a so vita, Simone de Beauvoir affruntò incù curaghju un antru prublemu suciali, quiddu di a vichjaia, à u quali didicheghja un impurtanti assaghju, A terza ità (1970).
   </p>
   <p>
    In u 1981, in seguitu à a morti di Sartre, scrissi A cirimonia di l'addii (La Cérémonie des adieux), cronaca di l'ultimi anni di u celebru pinsadori.
   </p>
   <p>
    Edda stessa si discrissi cusì:
   </p>
   <p>
    === Una vita in dui ===
   </p>
   <p>
    Simone de Beauvoir murì u 14 aprili 1986 è fù sippiddita in u cimiteriu di Montparnasse di Parighji accantu à u so cumpagnu di una vita Jean-Paul Sartre, mortu sei anni prima, u 15 aprili 1980. Radicalamenti atea com'è Sartre, in La Cérémonie des Adieux avia scrittu riguardu à a morti di quiddu cù u quali avia cundivisu gran' parti di a so esistenza è di i so idei: "A so morti ci sipara. A me morti ùn ci riunisciarà micca. Hè cusì; hè dighjà beddu ch'è i nosci viti abbiini pussutu essa in sintunia cusì à longu".
   </p>
   <p>
    == L'opari ==
   </p>
   <p>
    L'invitata (1943) hè u prima rumanzu pubblicatu da Simone de Beauvoir, quiddu chì a svilò com'è scrittrici. Ci hè affruntatu incù curaghju un tema difficiuli: l'insirimentu in u duminiu di una coppia di un terzu parsunaghju, chì ni muta l'intreiu equilibriu, custringhjendu ognunu à svilà si sottu à u sguardu di l'Altru. A tematica di a rispunsabilità ritorna in u so sicondu rumanzu, U sangui di l'altri (1945): duranti a siconda guerra mundiali, in a Francia accupata, quiddi chì si erani accustati à a Resistenza s'erani truvati di fronti à una doppia assunzioni di rispunsabilità: quidda di luttà contru l'upprissioni nazista è quidda di spinghja l'altri (à spessu i parsoni più cari) à risicà a vita. Di fronti à u straziu di sti morti, Simone de Beauvoir riafferma chì ùn ci era micca altra via pussibuli, è chì ognunu hè sempri rispunsevuli in prima parsona di i so probbii scelti, di a so probbia libartà.
   </p>
   <p>
    Dopu à u so viaghju in i Stati Uniti, pubblicheghja U sicondu sessu (1949), un assaghju fundamintali chì da un latu faci u puntu annantu à i cunniscenzi biulogichi, psicuanalitichi, storichi, antrupulogichi esistenti annantu à a donna, è da l'altru apri a strada à quidda discussioni radicali nantu à a cundizioni feminiccia chì avaristi carattarizatu i dicennii successivi.
   </p>
   <p>
    Sò, in st'anni ricchi par a de Beauvoir, ch'edda riesci à affruntà opari di prima trinca incù forza è urighjinalità. In u 1954 esci I Mandarini, incù u quali vinci u premiu Goncourt, cunsidaratu u so più beddu rumanzu.
   </p>
   <p>
    === L'autubiugrafia ===
   </p>
   <p>
    A parta da u 1958, si didicheghja à a so autubiugrafia, isciuta in quattru vulumi: Mimorii di una ghjuvanetta comu si devi (1958), L'ità forti (1960), A forza di i cosi (1963), À conti fatti (1972). Hè un'opara particularamenti priziosa parchì offri, oltri à a storia parsunali di a scrittrici, a tistimunianza diretta annantu à l'atmusfera è annantu à u grandi dibattitu culturali svoltu si in Francia da l'anni trenta finu à a fini di l'anni sissanta.
   </p>
   <p>
    Una morti dulcissima (1964) hè u racontu intinsamenti cummossu didicatu à a morti di a mamma. I temi angusciosi di a malatia, di a vichjaia è di a morti sò quiddi ch'è Simone de Beauvoir hà vulsutu affruntà, una volta di più incù grandi curaghju, in l'ultimi anni di a so vita (A terza ità, 1970).
   </p>
   <p>
    === A cirimonia di l'addii ===
   </p>
   <p>
    A cirimonia di l'addii (1981) hè u so ultimu grandi travagliu litterariu; discrivendu a morti par edda più strazievuli, quidda di Jean-Paul Sartre, cuncludi in calchì modu a so autubiugrafia.
   </p>
   <p>
    == Pinsamentu ==
   </p>
   <p>
    U pinsamentu di Simone de Beauvoir si forma in cumunioni incù quiddu di Sartre è incù u so esistenzialisimu: i dui scrittori sò avvezzi cusì à discuta i so idei com'è i so scritti, è tenini in massima cunsidarazioni a critica reciproca. L'opari di a scrittrici sò dinsamenti intissuti di cunsidarazioni filusofichi è esistenzialisti quantunqua parsunali, rivolti in modu particulari à apprufundiscia u tema di u rollu è di a cundizioni di a donna in a sucità muderna. In a so attività intillettuali ani evidintamenti avutu una nutevuli rilevanza i so urighjini altu-burghesi è a presa di calchì distanza "pulitica" da quisti in l'anni successivi, com'è l'abbracciu di un certu tipu di sucialisimu è d'attivisimu puliticu di cuncertu incù Sartre (puri cundividendu molti di i principi di u cumunisimu i dui ùn ci aderisciarani mai cumplittamenti par parechji raghjoni, parechji di i quali si poni scartà, par asempiu da a littura di u rumanzu "I mandarini"). U so ateisimu hè beddu resu da sprissioni com'è: "Diu hè divintatu un'idea astratta, ch'è una sera aghju canciddata" (cit. da "Mimorii d' una ghjuvanetta comu si devi"). Atea com'è Sartre, par edda l'ateisimu ùn hè micca disimpegnu da a murali, ma a fundazioni di una nova etica atea non menu impignativa è innuvativa di a cuscenza è di u custumu.
   </p>
   <p>
    == Opari ==
   </p>
   <p>
    === Rumanzi è raconti ===
   </p>
   <p>
    L'invitata (L'Invitée, 1943), trad. Federico Federici, intruduzioni di GIovanni Bogliolo, Mondadori, Milano, 1980
   </p>
   <p>
    U sangui di l' altri (Le sang des autres, 1945), trad. Dianella Selvatico Estense, intruduzioni di Paola Decina Lombardi, Mondadori, Milano, 1985
   </p>
   <p>
    Tutti l'omini sò murtali (Tous les hommes sont mortels, 1946), trad. Giancarlo Vigorelli, Mondadori, Milano, 1949, incù intruduzioni di Francesca Sanvitale, ivi, 1983
   </p>
   <p>
    I mandarini (Les Mandarins, 1954), Premiu Goncourt, trad. Franco Lucentini, Einaudi, Torino, 1955
   </p>
   <p>
    Una morti dulcissima (Une mort très douce, 1964), trad. Clara Lusignoli, Einaudi, Torino, 1966
   </p>
   <p>
    I beddi imagini (Les Belles Images, 1966), trad. Clara Lusignoli, Einaudi, Torino, 1968
   </p>
   <p>
    Una donna spizzata (La Femme rompue, 1967), trad. Bruno Fonzi, Einaudi, Torino, 1969
   </p>
   <p>
    U spirituali un tempu (Quand prime le spirituel, 1979), trad. Dianella Selvatico Estense, Einaudi, Torino, 1980
   </p>
   <p>
    === Assaghji ===
   </p>
   <p>
    Pirro è Cinea (Pyrrhus et Cinéas, 1944), trad. Andrea Bonomi, in Par una murali di l'ambiguità, Sugar, Milano, 1964
   </p>
   <p>
    Pour una morale di l'ambiguità (Pour une morale de l'ambiguïté, 1947), trad. Andrea Bonomi, Garzanti, Milano, 1975
   </p>
   <p>
    L'America ghjornu par ghjornu (L'Amérique au jour le jour, 1948), trad. Adriana Di l'Orto, Feltrinelli, Milano, 1955
   </p>
   <p>
    L'Existentialisme et a Sagesse des nations (1948)
   </p>
   <p>
    U sicondu sessu (Le Deuxième Sexe, 1949), trad. Roberto Cantini è Mario Andreose, U Saggiatore, Milano, 1961, 2 voll.
   </p>
   <p>
    Brusgià Sade? (Privilèges1955), trad. Giuseppe Grassu, prefaziu di Michele Rago, Lucarini, Roma, 1989
   </p>
   <p>
    A longa marchja (La Longue Marche, 1957), trad. Laura Frausin Guarino, Mondadori, Milano, 2006
   </p>
   <p>
    A terza ità (La Vieillesse, 1970), trad. Bruno Fonzi, Einaudi, Torino, 1971
   </p>
   <p>
    === Mimorii ===
   </p>
   <p>
    Mimorii d'una ghjuvanetta comu si devi (Mémoires d'une jeune fille rangée, 1958), trad. Bruno Fonzi, Einaudi, Torino, 1960
   </p>
   <p>
    L'ità forti (A Force de l'âge, 1960), trad. Bruno Fonzi, Einaudi, Torino, 1961
   </p>
   <p>
    A forza di i cosi (A Force des choses, 1963), trad. Bianca Garufi, Einaudi, Torino, 1966
   </p>
   <p>
    A conti fatti (Tout compte fait, 1972), trad. Bruno Fonzi, Einaudi, Torino, 1973
   </p>
   <p>
    A cirimonia di l' addii (A cérémonie des adieux, 1981), trad. Elena De Angeli, Einaudi, Torino, 1981
   </p>
   <p>
    === Testi tiatrali ===
   </p>
   <p>
    I bocchi inutili (Les bouches inutiles, 1945), trad. Enza Biagini è Marco Lombardi, I lettere, Firenza, 2009
   </p>
   <p>
    == Noti ==
   </p>
   <p>
    == Bibliografia ==
   </p>
   <p>
    Claude Francis, Fernande Gontier, Simone de Beauvoir, Milano, Bompiani, 1986
   </p>
   <p>
    Monika Pelz, Simone de Beauvoir, Frankfurt am Main, Suhrkamp, 2007
   </p>
   <p>
    == Da veda dinò ==
   </p>
   <p>
    Claude Lanzmann
   </p>
   <p>
    Passerelle Simone-de-Beauvoir (Ponti di Parighji)
   </p>
   <p>
    Jean-Paul Sartre
   </p>
   <p>
    Feminisimu
   </p>
   <p>
    ==Fonti==
   </p>
   <p>
    'Ss'articulu pruveni in parti o in tutalità da l'articulu currispundenti di a wikipedia taliana.
   </p>
   <p>
    Biugrafia
   </p>
   <p>
    Francesu
   </p>
  </body>
 </text>
</TEI>
