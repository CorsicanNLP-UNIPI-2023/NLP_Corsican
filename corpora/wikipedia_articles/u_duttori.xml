<TEI>
 <teiHeader>
  <fileDesc>
   <titleStmt>
    <title>
     U Duttori
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/U%20Duttori"/>
     <date>
      2015-07-02T15:40:24Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    U Duttori
   </head>
   <p>
    U Duttori hè una puisia di Paulu Matteiu di la Fuata (1817-1899) chì faci parti di i Puisii Ghjucosi.
   </p>
   <p>
    Chjami u duttori, chì babbitu vol' mora,
   </p>
   <p>
    Hè ghjuntu stancu, rispondi la signora.
   </p>
   <p>
    - Par pietà, ch'eddu ni venga !
   </p>
   <p>
    - Vinarà ma da quà à un' ora ;
   </p>
   <p>
    Aval' suda è hà da fà cena.
   </p>
   <p>
    - Cripatura à panza piena !
   </p>
   <p>
    Oh! chì duttori ! Hà solcu mari è portu ;
   </p>
   <p>
    Hà vistu à Pisa è u campanili tortu,
   </p>
   <p>
    Da li porghi è li riporghi,
   </p>
   <p>
    È chì sà quantu n'hè mortu !
   </p>
   <p>
    Parla in crusca, ma incapuccia,
   </p>
   <p>
    Chì hè un tuscanu di Carbuccia.
   </p>
   <p>
    La santacroci l'hà vista sinu à l'etta,
   </p>
   <p>
    Studiò trè mesa, è hà buscu la so fetta ;
   </p>
   <p>
    Andò anch'eddu à piscià in Pisa,
   </p>
   <p>
    È vultò cù la lancetta ;
   </p>
   <p>
    Vi si feci un batticulu ;
   </p>
   <p>
    Ma andò mulu è vultò mulu.
   </p>
   <p>
    Dui fratidduchji ghjaciani in un lettu ;
   </p>
   <p>
    Unu era sanu, quidd'altru ùn era schiettu.
   </p>
   <p>
    - Fà ghjà veda la to lingua ;
   </p>
   <p>
    Mò u to polsu ; ha mali in pettu ?
   </p>
   <p>
    Ci hè una frebba cavaddina ;
   </p>
   <p>
    Ti darebbi la chinina.
   </p>
   <p>
    Ghjugni la mamma, è u incontra à mezi scali.
   </p>
   <p>
    - Comu hè u ziteddu ? - Cammina ind'è u spiziali ;
   </p>
   <p>
    Fà ti dà una porga d'oliu
   </p>
   <p>
    È trapenta la di avali ;
   </p>
   <p>
    Sì stasera eddu hè sfribbatu,
   </p>
   <p>
    Li daremu lu sufatu.
   </p>
   <p>
    Arreva a porga. – Tè ! bì. – Deti lu à Santu,
   </p>
   <p>
    Chì lu duttori m'hà vistu in quistu cantu
   </p>
   <p>
    Ed hà toccu u polsu ad eddu.
   </p>
   <p>
    È m'hà fattu spenda tantu !
   </p>
   <p>
    Ancu ùn vachi eddu più à bè !
   </p>
   <p>
    Santu hà frebba quant'è mè.
   </p>
   <p>
    À i tempi d'oghji, dà in capu à trè animali,
   </p>
   <p>
    È marchja à Pisa. Dieta è serviziali
   </p>
   <p>
    Si pò dì ad ogni ammalatu,
   </p>
   <p>
    Chì ùn i poni mai fà mali.
   </p>
   <p>
    Quali u paga, s'eddu mori ?
   </p>
   <p>
    Ùn hà tombu lu duttori.
   </p>
   <p>
    U peghju chì hè, vol' dà la so ricetta,
   </p>
   <p>
    È l'ammalatu, sò certu chì la impietta.
   </p>
   <p>
    Ghjà ùn iscrivi cusì prontu,
   </p>
   <p>
    Chì ùn sà sempri ciò chì metta
   </p>
   <p>
    S'eddu infondi a capinera,
   </p>
   <p>
    Ch'eddi approntini la cera.
   </p>
   <p>
    Dicia qualchiunu : E ùn chergu à lu Signori
   </p>
   <p>
    Ch'è u me nimicu in manu à lu duttori ;
   </p>
   <p>
    Tandu poi sò scuciuratu,
   </p>
   <p>
    È ùn dumandu altru favori :
   </p>
   <p>
    S'eddu mori di lancetta,
   </p>
   <p>
    Ùn ci hè à tema di vindetta.
   </p>
   <p>
    Ma li so studii, l'hà fatti in u Cicconu ;
   </p>
   <p>
    Pur' dici sempri : sò ghjuntu à Ciciaronu,
   </p>
   <p>
    È in bramatica latina,
   </p>
   <p>
    Sapia à bonus, bona, bonu,
   </p>
   <p>
    Ed à bini, binae, bini,
   </p>
   <p>
    Cù i ghjirundii è cù i supini.
   </p>
   <p>
    Ghjà u participiu, nequaquam, signor nò !
   </p>
   <p>
    Ùn sapia mai, nè ancu oghji po la sò,
   </p>
   <p>
    Quand'eddu era in dus, da dum,
   </p>
   <p>
    Quand'eddu era in di è in do ;
   </p>
   <p>
    Ma ipse, ipsa, ipsum, sum, es, esti,
   </p>
   <p>
    L'amparava cusì lesti !
   </p>
   <p>
    In setti mesa sapia l'abicì ;
   </p>
   <p>
    Scurria à menti par l'a è l'o è l'i.
   </p>
   <p>
    Era alegru babbu è mamma,
   </p>
   <p>
    È diciani : quistu sì !
   </p>
   <p>
    Cornu sà etti, roma, bus,
   </p>
   <p>
    Taglia u coddu à chjappà bus !
   </p>
   <p>
    Fù missu à leghja, è tantu à lu tablò,
   </p>
   <p>
    Ùn ci era mali, sapia bè dì : i, o.
   </p>
   <p>
    Ma u salteriu è i setti salmi,
   </p>
   <p>
    Ùn pudia nè sù nè ghjò.
   </p>
   <p>
    Sà la brisca è la primera,
   </p>
   <p>
    È ùn sà leghja à cumpiitera !
   </p>
   <p>
    Pà lu francesu dicia ancu mamma :
   </p>
   <p>
    Ma steti à senta chì prolaga ch'eddu hà !
   </p>
   <p>
    Qui, que, dont, è le, la, les,
   </p>
   <p>
    Mon, ton, son, è ma, ta, sa,
   </p>
   <p>
    Nos, vos, leurs è mes, tes, ses,
   </p>
   <p>
    Dicia babbu : c'est assez.
   </p>
   <p>
    Bref ! ghjunsi à Musa ; ma à Cornu in singulari,
   </p>
   <p>
    Ad utrumcumque, à genua in prulari,
   </p>
   <p>
    Ed à cujus, cuja, cujum
   </p>
   <p>
    Or mai più chì tù l'ampari !
   </p>
   <p>
    Quid'libet è quod'libet,
   </p>
   <p>
    Lu maestru : oh grosse bête !
   </p>
   <p>
    Ma un annu dopu, li sapii cusì dì
   </p>
   <p>
    À quidam, quaedam, acqui, acqua, acqui,
   </p>
   <p>
    Qui, quae, quod, ed hic, haec, hoc,
   </p>
   <p>
    Quo vel qui, è qua vel qui,
   </p>
   <p>
    Sibi, se è tibi, te,
   </p>
   <p>
    Chì ùn ci n'era com'è mè.
   </p>
   <p>
    È quotiescunque, è uterque è quilibetti,
   </p>
   <p>
    È l'appindici cun tutti i riguletti,
   </p>
   <p>
    Sbuchjulava in emma ed emma,
   </p>
   <p>
    Lu Manueli è lu Purretti ;
   </p>
   <p>
    Ùn fù sempri ch'è à lu verbu,
   </p>
   <p>
    Ch'e parlava un pocu zerbu.
   </p>
   <p>
    Or eccu i studii chì hà fattu lu duttori,
   </p>
   <p>
    È grazii ad eddu, parechji ci ni mori !
   </p>
   <p>
    Ci sò certi toccapolsi,
   </p>
   <p>
    Li mi scosti lu Signori,
   </p>
   <p>
    Chì ni tignini di luttu ;
   </p>
   <p>
    Ghjà in u mondu ci vol' tuttu !
   </p>
   <p>
    S'eddu ùn ci hè nimu chì morga è chì s'ammali,
   </p>
   <p>
    Chì buscaria lu medicu è u spiziali ?
   </p>
   <p>
    È u Curatu è u Cuntrullori,
   </p>
   <p>
    Chì avariani ? I so stifali !
   </p>
   <p>
    Corci sè, sì nimu mori !
   </p>
   <p>
    Dunqua grazii à lu Duttori !
   </p>
   <p>
    ==Rifarenzi==
   </p>
   <p>
    Paulu Matteiu di la Fuata (1993, 2006), Poesie Giocose, Aiacciu, CRDP di Corsica - Università di Corsica.
   </p>
   <p>
    Puesia
   </p>
  </body>
 </text>
</TEI>
