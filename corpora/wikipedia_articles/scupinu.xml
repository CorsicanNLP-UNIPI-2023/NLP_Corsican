<TEI>
 <teiHeader>
  <fileDesc>
   <titleStmt>
    <title>
     Scupinu
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Scupinu"/>
     <date>
      2014-03-23T14:58:10Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Scupinu
   </head>
   <p>
    U Scupinu (Hydnum repandum) hè un tipu di fungu chì faci parte di a famiglia di l' Hydnaceae. Si scontra à spessu in e liccete, in e faiete o in i pinete.
   </p>
   <p>
    U pede hè maiore, cilindricu è bianchicciu. Hè largu da 1,5 à 3 cm. U cappellu hè largu da 3 à 17 cm. U sottu di u cappellu hè cupertu à ache. Hè per via di quessa chì 'ssu tipu di fungu hè chjamatu "fungu ricciu" in parechje lingue, è in particulare in inglese.
   </p>
   <p>
    Ci hè una spezia di fungu chì s'assumiglia assai à u scupinu, è chì hè cunsiderata certe volte cum'è una varietà di scupinu: u scupinu russicciu. Ma u scupinu russicciu (Hydnum rufescens) hè russicciu o arancinu, a so forma hè più regulare, più tonda. Hè dinù più chjucu, più mollu.
   </p>
   <p>
    Un sinonimu di Hydnum repandum hè: Dentinum repandum .
   </p>
   <p>
    Accade qualchì volta ch'è u scupinu fussi cunfusu incù a ghjalletta, chì anu u culore chì s'assumiglia. ma in cunfrontu di a ghjalletta, u scupinu hà l'ache sottu u cappellu.
   </p>
   <p>
    U scupinu hè un fungu manghjarecciu. Hè appena amaru quand'ellu hè vechju, è ci vole à fà lu coce bè.
   </p>
   <p>
    == In Corsica ==
   </p>
   <p>
    U scupinu hè cumunu in Corsica. U nome corsu vene da u fattu chì 'ssu fungu si trova à spessu vicinu à a scopa. Ma si scontra dinò à spessu à mezu à e leccie.
   </p>
   <p>
    Altri nomi corsi di u scupinu sò: u scupignu, u scupaghjolu.
   </p>
   <p>
    == Referenze ==
   </p>
   <p>
    == Ligami ==
   </p>
   <p>
    I funghi, Ghjurnata di a Lingua Corsa 2001, Adecec
   </p>
   <p>
    A flora - i funghi
   </p>
   <p>
    == Da vede dinò ==
   </p>
   <p>
    funghi di Corsica
   </p>
   <p>
    u scupinu russicciu
   </p>
   <p>
    Hydnaceae
   </p>
   <p>
    Fungu di Corsica
   </p>
  </body>
 </text>
</TEI>
