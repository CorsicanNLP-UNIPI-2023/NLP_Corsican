<TEI>
 <teiHeader>
  <fileDesc>
   <titleStmt>
    <title>
     Eliu (mitulugia)
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Eliu%20%28mitulugia%29"/>
     <date>
      2015-07-03T16:24:00Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Eliu (mitulugia)
   </head>
   <p>
    Eliu (in grecu Ἥλιος, -ου, in latinu Hēlĭus,-i o Sol,-is) hè una divinità di a riligioni greca, più pricisamenti u diu di u soli.
   </p>
   <p>
    Era figliu di i titani Iperionu è Teia; à u listessu tempu era frateddu di Eos (l'Aurora) è Seleni (a Luna), sicondu ciò ch'eddu conta Esiodu. Omeru, in a so Odissea - più asattamenti u libru XII - u cita com'è Iperionu. Eliu era spusatu incù Perseidi, da a quali ebbi molti figlioli, frà u quali Circi, Eeti è Pasifae. Era particularamenti veneratu à Rodi, induva ebbi setti figlioli da a ninfa Rodu, chjamati Eliadi, com'è i cinqui figlii avuti da a suredda di Perseidi, Climeni, chì missi à u mondu ancu Fetonti. U diu hè nurmalamenti rapprisintatu à a vida di u carru di u soli, una quadriga tirata da cavaddi chì soffiani focu da i nari (Eòo, Etonu, Flegonu è Piroidi). U carru surghjia ogni matina da l'Oceanu è trainava u soli in u celi, da livanti à punenti, induva si truvavani i dui palazzi di u diu. Quista a so attività li pirmittia di pinitrà incù i so ochji dignalocu incù u sguardu è di assista à ogni avvinimentu di u mondu, trà l'altri, è ancu à u rapimentu di Persefoni da parti di Adi. Par via di quista a so lucidità, Eliu vinia invucatu com'è tistimoniu in ogni ghjuramentu. In ebbica storica, Eliu fù cunfusu incù Apollu. Sultantu versu a fini di l'imperu rumanu, u soli (Sol Invictus) in quantu tali, fù ughjettu di un cultu particulari da parti di a famiglia di l'Aureli, chì si erani pruclamati i so diretti discindenti.
   </p>
   <p>
    ==Cultu==
   </p>
   <p>
    I zoni in i quali u so cultu era particularamenti diffusu erani l'Elidi, in Argu è à Rodi. In quist'ultima lucalità l'era cunsacrata una culussali statua cunnisciuta incù u nomu di Colossu di Rodi. Di solitu l'erani didicati agneddi, capri, tora, meli, ghjaddi, cignala, è particularamenti cavaddi è arghjeta di culori biancu. U cultu par Eliu era praticatu ancu in l'isula Trinacria, l'attuali Sicilia, induva si pinsava chì u diu pussidissi setti mandrii di boi è setti greghji di pecuri, cundutti à u pascolu da i figlii so è di Neera, chjamati Fetusa è Lampezia.
   </p>
   <p>
    ==Da veda==
   </p>
   <p>
    Eeta
   </p>
   <p>
    Eliadi
   </p>
   <p>
    Iperionu
   </p>
   <p>
    Odissea
   </p>
   <p>
    Pasifae
   </p>
   <p>
    Perseidi
   </p>
   <p>
    Mitulugia
   </p>
  </body>
 </text>
</TEI>
