<TEI>
 <teiHeader>
  <fileDesc>
   <titleStmt>
    <title>
     Acciarinu
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Acciarinu"/>
     <date>
      2015-07-09T15:39:57Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Acciarinu
   </head>
   <p>
    L'acciarinu hè una piastra d'acciaghju usata per accende u focu, prima di l'invinzione di l'accindini.
   </p>
   <p>
    ==Struttura è usu==
   </p>
   <p>
    Cunsiste simpliciamente in una piccula piastra d'acciaghju timperatu, incù una superficia raspiosa, annantu à a quale era battuta a petra fucaia per ricavà ne e scintille incù e quale si pudia accende l'esca (per esempiu cutone imprignatu di nitratu di potassiu). Da a fiamma chì si pruducia si pudia accende un pizzatellu di legnu seccu è incun ellu accende dopu u focu in u camminu o u tabaccu in a pipa. A forma hè in generale allungata, à spessu à forma di fusu o di sbarretta, incù decurazione diverse sicondu u periodu storicu d'appartinenza.
   </p>
   <p>
    ==Storia==
   </p>
   <p>
    A fabricazione di l'acciarinu fù pussibule solu quandu a mitallurgia u permisse: ci vulia à dispone d'un acciaghju adattu è di l'abilità necessaria per rende lu bellu timperatu è quessa fù pussibule quandu e cunniscenze in a lavurazione di i metalli raghjunsenu un certu livellu: forse milla anni fà o forse ancu prima, podarse ghjà à l'epica di l'antica Roma. I primi accindini fubbenu invintati in a prima mità di l'Ottucentu, eppuru l'acciarinu fù sempre in usu per parechji anni. A cumplissità di l'operazione per l'accindera di u focu incù l'acciarinu è u fattu ch'ellì esistianu ghjà e fulminante ci pò dà un'idea di l'efficienza chì divianu avè quell'ultimi.
   </p>
   <p>
    Prima di a comparsa di l'acciarinu s'usavanu sempre duie legni di differenti durezza energicamente strufinati inseme (di solitu per rutazione) è incù u calore pruduttu s'accindia primitive esche di varii tipi (di solitu vegetale secchi o pelu animale bellu asciuttu).
   </p>
   <p>
    ==In Corsica==
   </p>
   <p>
    L'acciarinu era adupratu à tempi antichi in Corsica per accende u focu: si battia a petra battifocu contr'à l'acciarinu è s'accindia cusì l'esca
   </p>
   <p>
    L'acciarinu hè citatu in u Dizziunariu corsu-francese di Matteiu Ceccaldi: cù l'acciarinu ci vole a petra battifocu è l'esca.
   </p>
   <p>
    Hè ancu imprudatu l'acciarinu in qualchì sprissione corsa. Per esempiu: fà batte l'acciarinu à qualchissia (fà lu aspittà indarnu).
   </p>
   <p>
    == Note ==
   </p>
   <p>
    == Referenze ==
   </p>
   <p>
    Ceccaldi, Matteu. Dizziunariu corsu-francese - Dictionnaire corse-français. Edizione Klincksieck, 1974
   </p>
   <p>
    Ciavatti, Petru (dir. redazzione) Dizziunariu U Muntese, 1984, Albiana
   </p>
   <p>
    Simonpoli, E piante salvatiche - Cunniscenze è usi, 1982, Parcu Naturale di Corsica
   </p>
   <p>
    ==Ligami esterni==
   </p>
   <p>
    http://www.archeologiasperimentale.it/acciarinu.htm
   </p>
   <p>
    Ogetti per a persona
   </p>
   <p>
    ==Fonte==
   </p>
   <p>
    'Ss'articulu pruvene in parte da l'articulu currispundente di a wikipedia in talianu.
   </p>
  </body>
 </text>
</TEI>
