<TEI>
 <teiHeader>
  <fileDesc>
   <titleStmt>
    <title>
     Ricciu
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Ricciu"/>
     <date>
      2019-09-19T04:49:07Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Ricciu
   </head>
   <p>
    U ricciu (Erinaceus europaeus) hè un mammiferu. U nomu veni da a parolla latina ericius. U ricciu hè cumunu in Auropa. Si trova dapartuttu, fora di a muntagna.
   </p>
   <p>
    A punta di u so capu è di u so spinu sò cuparti di spini longhi di 2 o 3 centimetri. Sò numarosi : più di 15 000. U restu di u corpu porta grossi pela. I pedi hani cinqui cuscinetti ancu cinqui sgrinfii. U pesu d'un ricciu varieghja trà 500 è 800 grammi. U ricciu mangna varma, sammartini, lumachi è insetti. Ma pò ancu mangnà animali più maiori com'è l'aciartula o a ranochja.
   </p>
   <p>
    U ricciu hè un animali chi vivi di notti. Dormi tutta a ghjurnata. A so vista hè debuli mà u so odoratu è a so audita sò bunissimi. U so carataru hè asuciali è agressivu : vivi solu fora di l'epica di ripruduzzioni, da maghju à luddu.
   </p>
   <p>
    U ricciu femina catiddeghja da unu à setti chjuchi chì misurani da 6 à 8 centimetri. Ghjunti i primi freti, si meti in letargià, durmendu d'uttrovi fin'à marzu.
   </p>
   <p>
    U ricciu hà poghi numichi parchì i so spini facini una vera armatura. Ma ferma quantunqua a volpi è l'omini ancù i vitturi è l'incendii.
   </p>
   <p>
    == In Corsica ==
   </p>
   <p>
    In Corsica u ricciu si trova dignalocu, ma micca in altu ed hè raru di truvà lu sopra à 500 metri.
   </p>
   <p>
    In a cultura pupulari, si dici suventi chì ci hè dui spezii di ricci, incù dui tipi di grugnuli: u grugnulu di porcu è u grugnulu di ghjacaru. Di fatti, ùn ci hè ca una sola spezia di ricciu. Ci hè un solu animali ma hè esattu chì u so aspettu cambia da una staghjona à l'altra. Di branu, u ricciu hè magru è t'hà un grugnulu chì pari quiddu d'un ghjacaru (com'è quiddu chì hè annant'à u ritrattu). Inveci di vaghjimu, u ricciu hè grassu è t'hà un grugnulu chì s'assumiglia à quiddu d'un porcu.
   </p>
   <p>
    U ricciu corsu hè di culori più scuru ch'è quiddu di u ricciu cuntinintali (grisgiu neru).
   </p>
   <p>
    In certi rigioni di Corsica si manghjava u ricciu ; cottu annant'à brusta o in tianu.
   </p>
   <p>
    == Prutizzioni ==
   </p>
   <p>
    U ricciu hè una spezia prutetta.
   </p>
   <p>
    == Rifarenzi ==
   </p>
   <p>
    Parcu Naturali Rigiunali di a Corsica, I mammiferi in Corsica - Les mammifères en Corse, 1987
   </p>
   <p>
    == Da veda dinò ==
   </p>
   <p>
    Mammiferi di Corsica
   </p>
   <p>
    Fauna di Corsica
   </p>
   <p>
    Erinaceus
   </p>
  </body>
 </text>
</TEI>
