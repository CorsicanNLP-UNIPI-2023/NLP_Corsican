<TEI>
 <teiHeader>
  <fileDesc>
   <titleStmt>
    <title>
     Predica di a rustaghja
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Predica%20di%20a%20rustaghja"/>
     <date>
      2019-09-30T05:51:16Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Predica di a rustaghja
   </head>
   <p>
    A Predica di a rustaghja hè una puisia scritta da Monsignori di la Fuata. Hè stata publicata in A Muvra in 1924.
   </p>
   <p>
    ==Predica di a rustaghja==
   </p>
   <p>
    Simonu u cioncu circava in a  flicaghja.
   </p>
   <p>
    Ghjugni lu preti. O preti, ùn vò più in piaghja.
   </p>
   <p>
    È parchì caru Simonu ?
   </p>
   <p>
    Aghju persu la rustaghja.
   </p>
   <p>
    Lascia fà, lu me cumpari,
   </p>
   <p>
    Vogliu fà trimà l’altari.
   </p>
   <p>
    Frateddi cari, s’hè pers’una rustaghja
   </p>
   <p>
    Chì l’hà la rendi ; l’hà trova in a flicaghja
   </p>
   <p>
    Rimittiti la dumani,
   </p>
   <p>
    Sinnò boia ùn si n’impaghja ;
   </p>
   <p>
    O sintiti ciò ch’e dicu
   </p>
   <p>
    O sinnò, vi maladicu.
   </p>
   <p>
    Una rustaghja si sà quant’edda costa ;
   </p>
   <p>
    Ci vol carbonu è farru à bedda posta,
   </p>
   <p>
    È ci vol meza ghjurnata,
   </p>
   <p>
    Par avè la ben composta :
   </p>
   <p>
    Dunqua deti la à u patronu :
   </p>
   <p>
    La rustaghja hè di Simonu.
   </p>
   <p>
    Veni lu branu, è ci hè la dibbiera ;
   </p>
   <p>
    Veni l’istati è ci hè la dirraschera ;
   </p>
   <p>
    Si tù ùn ha' la to rustaghja,
   </p>
   <p>
    À nissunu la po' chera ;
   </p>
   <p>
    S’edda veni d’andà in piaghja,
   </p>
   <p>
    Comu fà senza rustaghja ?
   </p>
   <p>
    S'tù va' in campagna par veda li to chjosa,
   </p>
   <p>
    La caddi hè aparta, è boiu ùn si riposa ;
   </p>
   <p>
    Tagliarè dui o trè machji,
   </p>
   <p>
    Se' sicuru ; bedda cosa !
   </p>
   <p>
    Sì tù incontri la lamaghja,
   </p>
   <p>
    Comu fà senza rustaghja ?
   </p>
   <p>
    Ghjuntu in u pratu, ti fughjni li feri ;
   </p>
   <p>
    Ha' la rustaghja, ùn tena pur pinseri :
   </p>
   <p>
    Boia è vacchi tutti quanti
   </p>
   <p>
    Vinarani vulinteri ;
   </p>
   <p>
    Taglia a fronda, è hani da traghja ;
   </p>
   <p>
    Comu fà senza rustaghja ?
   </p>
   <p>
    Ha' una quistioni, lu stilu hè pruibitu,
   </p>
   <p>
    È la pistola ùn hà chè lu banditu ;
   </p>
   <p>
    Sì tù porti la rustaghja,
   </p>
   <p>
    Qual s’accosta cusì arditu ?
   </p>
   <p>
    Sì lu ghjacaru t’abbaghja,
   </p>
   <p>
    Comu fà senza rustaghja ?
   </p>
   <p>
    Ci vol a trava da l’eghji è da Nironu,
   </p>
   <p>
    Da Bracacciola, da u mulu è da Baghjonu ?
   </p>
   <p>
    Sbrumarè quattru lamaghji,
   </p>
   <p>
    Ùn ni manca à u lamaghjonu ;
   </p>
   <p>
    Chì ni vol trè o quattru paghja ?
   </p>
   <p>
    Comu fà senza rustaghja ?
   </p>
   <p>
    Li sgarzunotti ti coglini li fica ?
   </p>
   <p>
    Chì ci hè bisognu chì nimu la ti dica ?
   </p>
   <p>
    Pensi forsa di parà li
   </p>
   <p>
    Cù u mintrastu o cù l’urtica ?
   </p>
   <p>
    Ci vol pronta la lamaghja:
   </p>
   <p>
    Comu fà senza rustaghja ?
   </p>
   <p>
    Si la to vigna hè accantu à u mal vicinu,
   </p>
   <p>
    È si tù brami di bia lu to vinu,
   </p>
   <p>
    Chjudi bè lu to scaleghju,
   </p>
   <p>
    Cun un tancu prugnulinu
   </p>
   <p>
    Osinnò cù la lamaghja ;
   </p>
   <p>
    Ma ci vol a to rustaghja.
   </p>
   <p>
    Sensa rustaghja, nun servi à cinquantà la
   </p>
   <p>
    Soffri la vigna, parch’ùn si pò fà pala,
   </p>
   <p>
    Si ni casca lu fasgiolu
   </p>
   <p>
    È u currochjulu s’ammala,
   </p>
   <p>
    Sì la festa ùn hè carraghja,
   </p>
   <p>
    Ci vol dunqua la rustaghja.
   </p>
   <p>
    Ti si vol chjimpà la sarpi catiddata,
   </p>
   <p>
    Sì tù vol fughja, ha' da impiità l’annata ;
   </p>
   <p>
    Sì tù pari, vidaremu
   </p>
   <p>
    S’edd’ùn nasci la frittata,
   </p>
   <p>
    Or par quistu, tù ha' da raghja,
   </p>
   <p>
    Sì tù ùn ha' la to rustaghja !
   </p>
   <p>
    Hè un usu anticu, lu sani ancu in Varchjaghja ;
   </p>
   <p>
    Chì movi un pedi, bisogna ch’eddu l’aghja.
   </p>
   <p>
    Ùn hè omu di Furciolu
   </p>
   <p>
    Chì un porta la rustaghja :
   </p>
   <p>
    È vurristi chì Simonu
   </p>
   <p>
    Si n’andessi c'lu bastonu !
   </p>
   <p>
    Dunqua, figlioli, rinditi la rustaghja :
   </p>
   <p>
    Dopu dumani Simonu hà da andà in piaghja,
   </p>
   <p>
    Chì l’avissi è ùn a di rendi,
   </p>
   <p>
    Pagarà li so viaghja ;
   </p>
   <p>
    Eppo' hè fretu aval d’invernu ;
   </p>
   <p>
    Ma chì caldu ch’hè in infernu !
   </p>
   <p>
    Sta sbradizata la feci preti Santu,
   </p>
   <p>
    Ma com'ed’eddu ùn ci n’abbaghja tantu ;
   </p>
   <p>
    Pridicheghja cusì bè ni,
   </p>
   <p>
    Eppo' basta lu so cantu !
   </p>
   <p>
    Pa li funi è li rustaghji,
   </p>
   <p>
    Ùn ci hè preti chì l’assaghji.
   </p>
   <p>
    Tuttu u Furciolu ludava stu sirmonu ;
   </p>
   <p>
    Ma u più cuntentu qual era po ? Simonu.
   </p>
   <p>
    N’hà ma’intesu lu Furciolu ?
   </p>
   <p>
    Oh ! lu latru ! ma chì tonu !
   </p>
   <p>
    È mort’eiu, dissi lu preti,
   </p>
   <p>
    Ma da più ni sintareti.
   </p>
   <p>
    Di sti sirmoni nissunu ni pò fà :
   </p>
   <p>
    Ni sfidu tutti li preta d'lu di quà :
   </p>
   <p>
    Venga quì u seminaristu ,
   </p>
   <p>
    Venga quì cù u sò rabà !
   </p>
   <p>
    S’è mi vogliu scuzzulà ,
   </p>
   <p>
    Tandu sì chì sintarà.
   </p>
   <p>
    == Rifarenzi ==
   </p>
   <p>
    Rinatu Coti, Cunfarenza fatta in Azilonu u 7 aostu 1999 da cilibrà u cintinariu di a morti di Mgri Paulu Matteu di la Fuata, U Taravu
   </p>
   <p>
    Litteratura corsa
   </p>
  </body>
 </text>
</TEI>
