<TEI>
 <teiHeader>
  <fileDesc>
   <titleStmt>
    <title>
     Filetta sischese
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Filetta%20sischese"/>
     <date>
      2014-03-23T14:19:43Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Filetta sischese
   </head>
   <p>
    A filetta sischese (Woodwardia radicans) hè una pianta chì face parte di a famiglia di e Blechnaceae. U generu Woodwardia vene da u botanistu inglese T.J. Woodward (1745-1820) è u nome latinu radicans face referenza à u fattu chì 'ssu tipu di filetta hè molta radicuta. Hè una filetta gigante: e fronde di a filetta sischese ponu ghjugne sin'à 2 metri. Sò dinù larghe sin'à 50 cm. E fronde di l'annu si sviluppanu di veranu è una volta chì quesse sò crisciute, e fronde di l'annu scorsu spariscenu. E fronde sò verde chjaru quandu a pianta hè ghjovana eppo dopu verdi più bughju.
   </p>
   <p>
    A filetta sischese hà una distribuzione subtropicale mediterranea-atlantica. In Europa hè presente in iSpagna meridiunale, in Grecia, in Macedonia è in piccole arghje in prussimità di e coste di u Mare Neru. In l'areale di u Mare Terraniu, a filetta sischese si scontra in qualchì locu in Algeria, in Creta, in Italia, in Sicilia è in Corsica, in u Capicorsu.
   </p>
   <p>
    == In Corsica ==
   </p>
   <p>
    Esistenu in Corsica bon' parechje spezie di filetta, frà e quale si pò mintuvà: a filetta cumuna, a filicastrella, a filetta sarpina, eppo a filetta sischese, rarissima, chì ùn si trova ch'è in u Capicorsu, in Siscu. A filetta sischese hè stata scuperta in Siscu, di un puntu di vista scentificu, in u 1963, longu e vadine di Purcili è Cipriaca, à un altura cumpresa frà 120 è 230 metri. A filetta sischese si trova à 3,5 kilomitri di u mare, in un locu umidu è umbrosu. In 'ssu situ di a valle di Siscu, a filetta sischese, d'origine trupicale, pare abritata da u grecale. Hè assuciata culà incu l'alzu è l'erba bicchina.
   </p>
   <p>
    A filetta di Sicu hè molta dillicata è minacciata apposta chì ùn ci sò ch'è un centu di pedi, frà i quali uni pochi sò stati distrutti.
   </p>
   <p>
    ==Prutezzione==
   </p>
   <p>
    A filetta sischese hè prutetta da:
   </p>
   <p>
    a Cunvinzione di Berna : annessu I
   </p>
   <p>
    a lista di e spezie prutette in Francia : annessu I
   </p>
   <p>
    == Referenze ==
   </p>
   <p>
    Meslay, Claude, À prupositu di due filette di Corsica, Stantari, n°6, pagine 25-31 (in francese)
   </p>
   <p>
    A filetta sichese - U Pinzalone, Associu di difesa di l’ambiente è di u patrimoniu di a valle di Siscu
   </p>
   <p>
    ==Ligami==
   </p>
   <p>
    A filetta sischese
   </p>
   <p>
    Woodwardia radicans
   </p>
   <p>
    ==Da vede dinù==
   </p>
   <p>
    a filetta
   </p>
   <p>
    a filicastrella
   </p>
   <p>
    Blechnaceae
   </p>
   <p>
    Flora di Corsica
   </p>
  </body>
 </text>
</TEI>
