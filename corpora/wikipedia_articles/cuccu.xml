<TEI>
 <teiHeader>
  <fileDesc>
   <titleStmt>
    <title>
     Cuccu
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Cuccu"/>
     <date>
      2015-07-02T01:36:28Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Cuccu
   </head>
   <p>
    U cuccu (Cuculus canorus) hè un tipu d'aceddu chì faci parti di a famiglia di i Cuculidae. U nomu cuccu veni da u cantu di 'ssu aceddu. U cuccu hè abbastanza maiori, essendu longu 30-35 cm. A coda hè longa, ronda è grisgia. L'apartura alari hè di 55-60 cm. U cuccu pesa 70-160 g. U cuccu hè grisgiu-turchinu sottu è à u liveddu di a vola. I ghjovani sò bruni è russicci. U cuccu ghjugni in Auropa versu a fini di marzu. D'inguernu, si stà in Africa o in Asia. U cuccu magna bruga è mignocula. A femina faci parechji ova (unu par nidu) in i nida di parechji spezii d'aceddi più chjuchi com'è a cardalina, a capinera, a codizennula, ecc. In ogni nidu, u cuccu femina sceglii un ovu, u si manghja eppo dopu u caccia è u rimpiazza pa u soiu. U piulaconu di u cuccu nasci più prima cà l'altri è si sbarrazza tandu di u restu di a cuvata. Cusì ferma solu in u nidu.
   </p>
   <p>
    U cuccu si nutrisci d'insetti, di bruga, di molluschi è di ragna.
   </p>
   <p>
    == In Corsica ==
   </p>
   <p>
    U cuccu hè cumunu in Corsica. In parechji paesi di u sartinesu, ci era à tempi antichi un usu, sicondu u quali si punia una quistioni à u cuccu ed eddu rispundia. Par esempiu, in Laretu di Tallà, s'è calchissia vulia sapè quant'edda aia da aspittà prima di marità si, dicia tandu:
   </p>
   <p>
    Cuccu, cuccheddu d'arba turchina
   </p>
   <p>
    Quantu aghju da stà
   </p>
   <p>
    Anni fantina.
   </p>
   <p>
    È ti docu pinna è calamaru
   </p>
   <p>
    Quantu aghju da stà
   </p>
   <p>
    Anni à barcà lu mari.
   </p>
   <p>
    eppo aspitaia chì u cuccu cantessi. S'eddu cantaia una volta, vulia dì: un annu. S'eddu cantaia dui volti, vulia dì: dui anni. Trè volti: trè anni, ecc.
   </p>
   <p>
    == Citazioni ==
   </p>
   <p>
    U cuccu hè citatu à spessu in a litteratura è a cultura corsa. Par esempiu in i sprissioni:
   </p>
   <p>
    un vechju cuccu.
   </p>
   <p>
    castrà i cucchi.
   </p>
   <p>
    cuntenti com'è un cuccu.
   </p>
   <p>
    un annu hè cuccu, un annu hè falcu. Si dici ancu: faci u cuccu è u falcu.
   </p>
   <p>
    in u pruverbiu: L'ottu d'aprili, u cuccu si devi sentire. S'eddu un si senti, hè mortu o per murire. Si dici ancu: U cuccu S'ellu un canta lu diciottu, o ellu hè persu o ellu hè mortu.
   </p>
   <p>
    in i Canti d'aceddi di Monsignori Di La Fuata: In Arghjachjusa lu cuccu scucculeghja; è in a puisia intitulata "U cuccu":
   </p>
   <p>
    Aval capiscu: lu cuccu poni l'ova
   </p>
   <p>
    In drent'à u nidu di quali eddu ni trova
   </p>
   <p>
    È chì hà fattu quiddu nidu
   </p>
   <p>
    ''Li si teni è li si cova.
   </p>
   <p>
    == Riferimenti ==
   </p>
   <p>
    Della Foata, Paulu Matteiu, 1973, "Poesie Giocose in lingua vernacula della pieve d'Ornano"
   </p>
   <p>
    ==Liami==
   </p>
   <p>
    Cuccu è goia, u bloggu di Sarratufora
   </p>
   <p>
    == Da veda dinò ==
   </p>
   <p>
    u fiori di cuccu
   </p>
   <p>
    Cuculidae
   </p>
   <p>
    Avifauna di Corsica
   </p>
  </body>
 </text>
</TEI>
