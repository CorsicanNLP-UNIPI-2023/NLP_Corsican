<TEI>
 <teiHeader>
  <fileDesc>
   <titleStmt>
    <title>
     Farfalla ferulaghja
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Farfalla%20ferulaghja"/>
     <date>
      2015-07-06T09:58:36Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Farfalla ferulaghja
   </head>
   <p>
    U maccaone corsu (o Maccaonu corsu) (Papilio hospiton) hè un tipu di farfalla chì face parte di a famiglia di e Papilionidae.
   </p>
   <p>
    ==Descrizzione==
   </p>
   <p>
    Hè una farfalla maiò, incù una apertura alare massima di 8 o 10 centimi. Per via di quessa l'adulti si vedenu è si scontranu à spessu in a natura, da maghju à ghjugnu. L'ale da daretu di u maccaone corsu hanu spezia di coda. Ci hè pocu dimurfisimu sessuale è u masciu è a femina sò guasi listessi. U maccaone corsu bula lestru è ùn hè micca cusì faciule d'ussirvà la annantu à un fiore.
   </p>
   <p>
    Per u più, si trova annantu à a ferula, da u livellu di u mare, insin'à 2000 metri.
   </p>
   <p>
    ===U brugu===
   </p>
   <p>
    I brughi sò verdi, incù anelli neri pichjulati di giallu. U brugu si nutrisce di cinqui pianti:
   </p>
   <p>
    a ferula (Ferula comunis)
   </p>
   <p>
    a ruta corsa (Ruta corsica)
   </p>
   <p>
    a pastinaccia (Pastinaca latifolia)
   </p>
   <p>
    Peucedanum officinale paniculatum
   </p>
   <p>
    è Laserpitium halleri cynapiifolium.
   </p>
   <p>
    ===Differenze incù u maccaone cumunu===
   </p>
   <p>
    U maccaone corsu s'assumiglia assai à u maccaone cumunu. E dui farfalle si ponu cunfonde. Ma esistenu qualchì differenze. Ci hè una grande tacca rossa in a coda ind'è u maccaone cumunu. Invece, ind'è a maccaone corsu, 'ssa tacca hè più chjuga è chjirchjata nera. È a coda di u maccaone corsu hè più corta ch'è quella di u maccaone cumunu.
   </p>
   <p>
    Accade ch'ellu ci fusi un'ibridazione trà u maccaone corsu è maccaone cumunu. Ma l'esemplari chì nascenu di 'ssa ibridazione sò sterili.
   </p>
   <p>
    ==Endemismu==
   </p>
   <p>
    Hè una spezia endemica di a Corsica è di a Sardegna.
   </p>
   <p>
    === In Corsica ===
   </p>
   <p>
    U maccaone corsu hè cumunu in Corsica. Si scontra in l'isula sana. Per u più, si trova ind'ellu ci hè a ferula, da u livellu di u mare sin'à 700 metri. Più in sù, si pò truvà annantu à a Ruta corsa o à parte da 800 metri, annatu à Peucedanum paniculatum. Hè à un'altezza media di 400-500 metri ch'ellu hè u più abundante. Esiste dinù in Corsica u maccaone cumunu. Parechji siti impurtanti per u maccaone corsu in Corsica sò: l'Agriate, u Cuscione è l'Alcudine.
   </p>
   <p>
    === In Sardegna===
   </p>
   <p>
    In Sardegna si scontra per u più annantu à a ferula. Si trova in tutta l'isula è hè abundate in particulare in l'areale di Montimannu. Si trova dinù annantu à Ruta lamarmorae, ma raramente è solu à altezze superiore à i 1400 m in i Monti di u Gennargentu.
   </p>
   <p>
    Hè statu ossirvatu ch'è l'areale di a ferula era in calata.
   </p>
   <p>
    == Prutizzione ==
   </p>
   <p>
    U maccaone corsu hè prutettu à parechji livelli:
   </p>
   <p>
    a cunvinzione internaziunale di Washington (CITES) chì interdisce u cummerciu di e spezie di fauna è di flora minacciate di sparizione.
   </p>
   <p>
    a cunvinzione di Berna
   </p>
   <p>
    a dirittiva Habitat
   </p>
   <p>
    in Francia, hè scrittu annantu à lista d'insetti prutetti di l'arristatu di u 3 aostu 1979
   </p>
   <p>
    ==Note==
   </p>
   <p>
    ==Bibliugrafia==
   </p>
   <p>
    Papilio hospiton, 2015, studiu CITES, Unione Europea
   </p>
   <p>
    Maria Cecilia Ruiz, Farfalle, Offiziu di l'Ambiente di Corsica
   </p>
   <p>
    == Liami ==
   </p>
   <p>
    Papilio hospiton, SardegnaForeste
   </p>
   <p>
    Papilio hospiton, INPN (in francese)
   </p>
   <p>
    Papilio hospiton (in inglesu)
   </p>
   <p>
    Insetti, Papilio hospiton (in talianu)
   </p>
   <p>
    == Da vede dinù ==
   </p>
   <p>
    u maccaone
   </p>
   <p>
    Farfalla cardaghja
   </p>
   <p>
    Farfalla finuchjaghja
   </p>
   <p>
    Limenitis reducta
   </p>
   <p>
    Nymphalidae
   </p>
  </body>
 </text>
</TEI>
