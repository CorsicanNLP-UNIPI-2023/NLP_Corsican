<TEI>
 <teiHeader>
  <fileDesc>
   <titleStmt>
    <title>
     Voceru per Pieru è Oraziu
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Voceru%20per%20Pieru%20%C3%A8%20Oraziu"/>
     <date>
      2014-03-23T15:12:03Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Voceru per Pieru è Oraziu
   </head>
   <p>
    U Voceru per Pieru è Oraziu hè un voceru anticu di Corsica. Issu voceru hè mintuvatu in i Canti populari corsi di Salvatore Viale (1855). Una figliola canta per i so dui fratelli assassinati u stessu ghjornu. I dui fratelli si chjamavanu Pieru è Oraziu.
   </p>
   <p>
    == U voceru ==
   </p>
   <p>
    Oh le truncate di Pieru !
   </p>
   <p>
    Oh le sbaccate di Oraziu !
   </p>
   <p>
    N'hanu fattu un gran' flagellu
   </p>
   <p>
    Ind'a piazza à San Brancaziu.
   </p>
   <p>
    Di lu sangue di li nostri
   </p>
   <p>
    Or Michele sarà saziu.
   </p>
   <p>
    Morte ! O morte, tu scià tinta !
   </p>
   <p>
    Chì ci hai fattu tantu mali !
   </p>
   <p>
    Una casa cusì piena
   </p>
   <p>
    L'hai ridotta à nidicali.
   </p>
   <p>
    Or este tuccatu à me
   </p>
   <p>
    À fà lu regicasali ?
   </p>
   <p>
    Eiu di li feminelli
   </p>
   <p>
    Era sola à lu fuconi ;
   </p>
   <p>
    Eiu li me cinque fratelli
   </p>
   <p>
    Li pudia tutti disponi.
   </p>
   <p>
    Avale chì l'aghju persu
   </p>
   <p>
    Lu dirittu di raghjoni.
   </p>
   <p>
    Vogliu tinghje mi di neru
   </p>
   <p>
    Mi vogliu poni li falletti
   </p>
   <p>
    Nissun segnu d'alegria
   </p>
   <p>
    Mai più mi vogliu metti
   </p>
   <p>
    Pe' li me cinque fratelli
   </p>
   <p>
    Babbu è mamma, chi sò setti.
   </p>
   <p>
    È po vogliu mandà in Ascu
   </p>
   <p>
    À cumprà lu negru fumi.
   </p>
   <p>
    Vogliu tinghje mi di neru
   </p>
   <p>
    Cum'è d'un corbu li piumi.
   </p>
   <p>
    La me vita scendi è corri
   </p>
   <p>
    Cum'è l'acqua di lu fiumi.
   </p>
   <p>
    Nun videti li me occhji ?
   </p>
   <p>
    Sò turnati dui funtani
   </p>
   <p>
    Pe' li me dui fratelli
   </p>
   <p>
    Appaghjati in una mani.
   </p>
   <p>
    Or hanu lu sò da fà
   </p>
   <p>
    À murtoriu li campani.
   </p>
   <p>
    Lu me bottulu di l'oru
   </p>
   <p>
    La me ghjemma di l'anellu
   </p>
   <p>
    O Pieru lu me cuntentu !
   </p>
   <p>
    Ed Orà lu me fratellu !
   </p>
   <p>
    N'u la chiesa di Tallanu
   </p>
   <p>
    Nun ci n'entria cumed' ellu.
   </p>
   <p>
    È lu più ch'eiu mi lamentu
   </p>
   <p>
    Hè di voi, Signor Curatu
   </p>
   <p>
    Perchè contr'a me famiglia
   </p>
   <p>
    Vi mustraste cusì ingratu
   </p>
   <p>
    In trè anni funu setti
   </p>
   <p>
    Ch'è voi m'aite levatu.
   </p>
   <p>
    Or li vogliu accumpagnà
   </p>
   <p>
    Fin'à u pedi di li chjassi
   </p>
   <p>
    Mi ne vogliu riturnà
   </p>
   <p>
    Lagrimandu à ochji bassi.
   </p>
   <p>
    Pè li me cinque fratelli
   </p>
   <p>
    Questi sò l'ultimi passi.
   </p>
   <p>
    == Referenze ==
   </p>
   <p>
    Salvatore Viale, Canti popolari corsi, 1855, Fabiani:Bastia
   </p>
   <p>
    A. L. A. Fée, Voceri, Canti pupulari di a Corsica, 1850, Derivaux
   </p>
   <p>
    Voceru
   </p>
  </body>
 </text>
</TEI>
