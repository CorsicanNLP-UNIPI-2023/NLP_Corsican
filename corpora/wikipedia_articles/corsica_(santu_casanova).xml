<TEI>
 <teiHeader>
  <fileDesc>
   <titleStmt>
    <title>
     Corsica (Santu Casanova)
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Corsica%20%28Santu%20Casanova%29"/>
     <date>
      2015-07-02T09:44:55Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Corsica (Santu Casanova)
   </head>
   <p>
    Corsica hè una puesia di Santu Casanova. Hè stata scritta in Bastia d'aostu 1930 è pubblicata in l'Almanaccu populare di Corsica in u 1931.
   </p>
   <p>
    ==Corsica==
   </p>
   <p>
    Curunata di boschi,
   </p>
   <p>
    Bagnata da lu mare,
   </p>
   <p>
    À i pedi d'un altare
   </p>
   <p>
    Inghjinuchjata.
   </p>
   <p>
    Sempre martirizata
   </p>
   <p>
    Da Turchi è da Cristiani
   </p>
   <p>
    In li monti, in li piani
   </p>
   <p>
    È pà le valle.
   </p>
   <p>
    Daretu à le to spalle,
   </p>
   <p>
    I Vittuli imbuscati
   </p>
   <p>
    Si sò sempre piattati
   </p>
   <p>
    À fà ti focu.
   </p>
   <p>
    Si spengne pocu à pocu
   </p>
   <p>
    U to core in lu dolu.
   </p>
   <p>
    È ùn ci hè mancu un figliolu
   </p>
   <p>
    Chì ti chjama !
   </p>
   <p>
    A natura chì t'ama
   </p>
   <p>
    Cunsola i to dulori,
   </p>
   <p>
    Dendu ti rose, fiori
   </p>
   <p>
    È dolce sole.
   </p>
   <p>
    Nascenu le viole
   </p>
   <p>
    À tutte le staghjone,
   </p>
   <p>
    Spengne lu nivaghjone
   </p>
   <p>
    U to clima.
   </p>
   <p>
    Ma ùn sè ancu à la cima
   </p>
   <p>
    Di tutti li to guai
   </p>
   <p>
    Ch'ùn finiscenu mai,
   </p>
   <p>
    O mamma cara !
   </p>
   <p>
    Intornu à la to bara
   </p>
   <p>
    Ùn ci hè cà rinnegati
   </p>
   <p>
    Cù l'ochji spalancati
   </p>
   <p>
    D'impustura.
   </p>
   <p>
    Bella la to statura,
   </p>
   <p>
    Celeste lu to visu,
   </p>
   <p>
    Ma ancu in Paradisu
   </p>
   <p>
    Sarò trista.
   </p>
   <p>
    Ùn si sarà mai vista
   </p>
   <p>
    Sorte cusì turbata,
   </p>
   <p>
    Povara, tribulata
   </p>
   <p>
    Mane è sera !
   </p>
   <p>
    Torna la primavera
   </p>
   <p>
    Cù tutti li so fiori,
   </p>
   <p>
    Rinascenu l'amori
   </p>
   <p>
    Di u passatu.
   </p>
   <p>
    U cuccu s'hè spartatu,
   </p>
   <p>
    Cantanu i rusignoli,
   </p>
   <p>
    Ma piegnenu li doli
   </p>
   <p>
    È la sciagura.
   </p>
   <p>
    Finchì lu mondu dura,
   </p>
   <p>
    Rinasce ogni billezza
   </p>
   <p>
    È torna l'aligrezza
   </p>
   <p>
    In tutti i cori.
   </p>
   <p>
    Ma per tè li duttori
   </p>
   <p>
    Ùn anu medicine,
   </p>
   <p>
    Chi sè ghjunta à la fine
   </p>
   <p>
    Di e to noie.
   </p>
   <p>
    Sò finite le gioie
   </p>
   <p>
    Di li tempi passati,
   </p>
   <p>
    I to figlioli ingrati
   </p>
   <p>
    Sò à la festa.
   </p>
   <p>
    Fà scuppià la timpesta
   </p>
   <p>
    Di u ventu populare,
   </p>
   <p>
    Ch'ella li porti in mare,
   </p>
   <p>
    È cusì sìa !
   </p>
   <p>
    ==Riferimenti==
   </p>
   <p>
    Almanaccu populare di Corsica]
   </p>
   <p>
    ==Da vede dinù==
   </p>
   <p>
    Santu Casanova
   </p>
   <p>
    Puesia
   </p>
  </body>
 </text>
</TEI>
