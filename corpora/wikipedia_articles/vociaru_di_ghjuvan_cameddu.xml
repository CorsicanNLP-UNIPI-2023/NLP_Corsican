<TEI>
 <teiHeader>
  <fileDesc>
   <titleStmt>
    <title>
     Vociaru di Ghjuvan Cameddu
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Vociaru%20di%20Ghjuvan%20Cameddu"/>
     <date>
      2014-03-23T15:12:07Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Vociaru di Ghjuvan Cameddu
   </head>
   <p>
    U vociaru di Ghjuvan Cameddu (o voceru di Ghjuvan Camellu) hè un vociaru di Corsica.
   </p>
   <p>
    ==U vociaru==
   </p>
   <p>
    Quel tonu trimenti è forti
   </p>
   <p>
    Da partuttu ascoltu assai
   </p>
   <p>
    Quiddu chì annunciò la morti
   </p>
   <p>
    Di Cameddu Nicolai
   </p>
   <p>
    Quiddu banditu d'onori
   </p>
   <p>
    O Corsica più nun hai.
   </p>
   <p>
    Cameddu ùn andava à stazzi
   </p>
   <p>
    Nè capanni nè mulini
   </p>
   <p>
    Chì abitava li palazzi
   </p>
   <p>
    Frà nobuli cumpagnii
   </p>
   <p>
    Era tinutu in istima
   </p>
   <p>
    Sempri in festa è alligria.
   </p>
   <p>
    In a cunfini di la Testa
   </p>
   <p>
    Ci era matrimoniu è baddu
   </p>
   <p>
    Ch'edda ci ghjunghi la pesta
   </p>
   <p>
    Cun li sprona è da cavaddu
   </p>
   <p>
    Eppo subarcà li tutti
   </p>
   <p>
    Quiddi ch'anu cummissu u faddu.
   </p>
   <p>
    Nun s'era mai intesu à lu mondu
   </p>
   <p>
    Nè lettu in la scrittura
   </p>
   <p>
    Chì ad omu furibondu
   </p>
   <p>
    La donna facia paura
   </p>
   <p>
    Di tirà li di pistola
   </p>
   <p>
    Contru la matri natura.
   </p>
   <p>
    Fusti traditori di Cristu
   </p>
   <p>
    Più di Ghjuda sè ribeddu
   </p>
   <p>
    Par un misiriosu acquistu
   </p>
   <p>
    Vindisti à Ghjuvan Cameddu
   </p>
   <p>
    Tirati lu coddu à la corda
   </p>
   <p>
    Hè lu sicondu to frateddu.
   </p>
   <p>
    O Camè lu me cucinu
   </p>
   <p>
    O Camè lu me frateddu
   </p>
   <p>
    Quali hè statu l'assassinu
   </p>
   <p>
    Chì t'hà portu à lu maceddu
   </p>
   <p>
    Par fani subir à teni
   </p>
   <p>
    Quistu barbaru flageddu ?
   </p>
   <p>
    Sonu in dolu li fiori dli prati
   </p>
   <p>
    Più nun canta varunu aceddu
   </p>
   <p>
    Dicini chì ani ammazzatu
   </p>
   <p>
    L'eroi Ghjuvan Cameddu.
   </p>
   <p>
    Eu lu bagnu dlu mio pientu
   </p>
   <p>
    Ma nun credu chì sia eddu.
   </p>
   <p>
    ==Rifarenzi==
   </p>
   <p>
    Peretti, Petru Paulu, Campu, 1966
   </p>
   <p>
    ==Da veda dinò==
   </p>
   <p>
    u lamentu di Ghjuvan' Cameddu
   </p>
   <p>
    Voceru
   </p>
  </body>
 </text>
</TEI>
