<TEI>
 <teiHeader>
  <fileDesc>
   <titleStmt>
    <title>
     Filosofia
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Filosofia"/>
     <date>
      2019-09-29T20:09:02Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Filosofia
   </head>
   <p>
    A parolla filosofia vene da u grecu φίλος (filos) = amore è σοφία (sofìa) = sapienza è significheghja l'amore di a sapienza. Ma a definizione di a filosofia ferma in sè stessu un prublema filosoficu. Esistenu dunque parechje definizione di a filosofia.
   </p>
   <p>
    == Storia ==
   </p>
   <p>
    I filosofi dividenu a longa storia di a filosofia occidentale in filosofia antica, filosofia medievale, filosofia moderna è filosofia contemporanea.
   </p>
   <p>
    A filosofia antica hè dominata da trè filosofi: Socrate, Platone è Aristotele.
   </p>
   <p>
    A Filosofia medievale custituisce un impurtantu ripensamentu di tutta a tradizione classica, sottu à l'influenza di i trè grandi monoteisimi. I nomi più importanti d'issu periodu sò: Avicenna è Averroè in u mondu islamicu, Mosè Maimonide in u mondu ebraicu, Abelardu, Tumasgiu d'Aquinu è Duns Scotus in u mondu cristianu.
   </p>
   <p>
    A Filosofia moderna si stende da 1400 sin'à circa 1800; i più importanti pensatori muderni funu tandu René Descartes, Baruch Spinoza, Thomas Hobbes, John Locke, David Hume è Immanuel Kant.
   </p>
   <p>
    A Filosofia di u XIX seculu hè stata dominata da a filosofia post-kantiana di l'idealisimu tedescu è da filosofi idealisti cum'è Georg Wilhelm Friedrich Hegel, F. H. Bradley, o da filosofi cum'è Karl Marx. Altri importanti pensatori d'issa perioda sò stati John Stuart Mill, Ralph Waldo Emerson, Søren Kierkegaard è Friedrich Nietzsche.
   </p>
   <p>
    In a Filosofia di u XX seculu i filosofi europei è americani hanu pigliatu diverse strade. A Filosofia analitica, incù Bertrand Russell, G. E. Moore, è Ludwig Wittgenstein, si sviluppa soprattuttu à Oxford è Cambridge, induve si riuniscenu ancu l'empiristi logichi emigrati da a Germania è da l'Austria (per esempiu Rudolf Carnap) è altri americani (cum'è W. V. O. Quine, Donald Davidson, è Saul Kripke), o filosofi di lingua inglese (per esempiu A. J. Ayer).
   </p>
   <p>
    In Europa (specialmente in Germania è in Francia), u fenomenologu tedescu d'origine ebraica Edmund Husserl è u so discepulu Martin Heidegger aprenu a strada, prestu suvitati da Jean-Paul Sartre è altri esistenzialisti, à una varietà di discipline filosofiche.
   </p>
   <p>
    == Discipline filosofiche ==
   </p>
   <p>
    Cum'è ogni campu di studiu accademicu, a filosofia si sparte in numerose sottudiscipline. Pare chì a filosofia cimmporti un numeru particularmente impurtantu di discipline, in maiò parte à causa di u fattu ch'ellu esiste una tendenza à sviluppà una "filosofia di", per guasi tuttu ciò chì pò esse studiatu. Frà mezu à e sottudiscipline di a filosofia, si pò mintuvà particularmente: a logica, a metafisica, a filosofia di a mente, a filosofia di u linguaghju, l'epistemologia, a filosofia di a scenza, l'etica è a filosofia pulitica, chì ponu esse cunsiderate cum'è sottudiscipline centrale di a filosofia.
   </p>
   <p>
    l'Epistemologia: u concettu di epistemologia pussede dui significati differenti. Da un latu, soprattuttu in u mondu anglusassone,hè usatu per riferisce si à a disciplina filosofica chì si occupa di a natura, di e limite è di a validità di a cunniscenza. Da l'altru latu, in u mondu europeu, hè usatu per riferisce si à a riflessione filosofica annantu à a scenza è in issu casu hè sinonimu di filosofia di a scenza.
   </p>
   <p>
    l'Estetica: u studiu di e questione filosofiche cuncernendu l'arte è a bellezza.
   </p>
   <p>
    l'Etica: u studiu di ciò che rende una azzione ghjusta o mala, in rapportu incù i problemi morali.
   </p>
   <p>
    a Logica: u studiu di e convenzione per furmà una argumentazione curretta. Include a logica furmale, cum'è i sillogisimi aristotelici è a logica proposizionale.
   </p>
   <p>
    a Filosofia di u linguaghju: u studiu di i concetti di significatu è di verità.
   </p>
   <p>
    a Filosofia di a mente: u studiu filosoficu di a natura di a mente, è a so relazione incù u restu di u corpu è u restu di u mondu.
   </p>
   <p>
    a Filosofia di a religione: u studiu di u sensu di u concettu di Diu è a raziunalità di a credenza in l'esistenza di Diu.
   </p>
   <p>
    a Filosofia di a scenza: include, oltre e "filosofie di" parechje scenze particulare (fisica, biologia, ecc.), e questione relative à l'induzione, a metodologia scentifica, u progressu scentificu, ecc.
   </p>
   <p>
    * a Filosofia di a biologia: u studiu filosoficu di parechji concetti impurtanti di a biologia, cum'è a nozione di spezia.
   </p>
   <p>
    * a Filosofia di a fisica: u studiu filosoficu di parechji concetti fondamentali di a fisica, trà i quali si pò mintuvà: u spaziu, u tempu è a forza.
   </p>
   <p>
    * a Filosofia di a matematica: u studiu di e questione filosofiche in relazione incù a matematica.
   </p>
   <p>
    * a Filosofia di a psicologia: u studiu di parechje questione fundamentale cuncernendu i metodi è i concetti di a psicologia e di a psichiatria.
   </p>
   <p>
    * a Filosofia di e scenze sociale: u studiu filosoficu di parechji cuncetti è metodi di e scenze sociale cum'è a sociologia è l'economia.
   </p>
   <p>
    a Filosofia di a storia: u studiu di i metodi cù i quali a storia hè interpretata è accettata.
   </p>
   <p>
    a Filosofia pulitica: u studiu di ciò chì cuncerna u guvernu, u scopu di u statu, a ghjustizia pulitica, a libertà pulitica, a natura di u drittu è a ghjustificazione di a punizione.
   </p>
   <p>
    a Filosofia di a tennica: u studiu di l'origine, di u sensu è di e conseguenze di l'arte, di e tenniche è di a tennologia cuncernendu l'essere umanu.
   </p>
   <p>
    a Metafisica (chì cumprende l'ontologia): u studiu di e categurie fondamentale di e cose, cum'è l'esistenza, e proprietà di l'ogetti, a causalità.
   </p>
   <p>
    a Storia di a filosofia: u studiu di i scritti di i filosofi di u passatu, è a so interpretazione.
   </p>
   <p>
    a Teoria di a cunniscenza.
   </p>
   <p>
    == Filosofia applicata ==
   </p>
   <p>
    A filosofia hà dinù applicazione pratiche. Frà quessi, si pò mintuvà: l'etica è a filosofia politica. E filosofie politiche di John Locke, Jean-Jacques Rousseau, Karl Marx, John Stuart Mill, è John Rawls hanu datu forma (o sò state usate per ghjustificà) à i guverni e à e so azzione. A filosofia di l'educazione merita ancu ella attenzione; l'educazione progressiva prumossa da John Dewey hà avutu un impattu prufondu annatu à e pratiche educative di u XX seculu.
   </p>
   <p>
    Altre applicazione importante, ma menu immediate, si ponu truvà in epistemologia, chì aiuta à definisce e nozione di cunniscenza, di prova è di credenza ghjustificata. A filosofia di a scenza discute i fundamenti di a metodologia scientifica. L'estetica pò aiutà à interpretà l'arte. Ancu l'ontologia, sicuramente a più astratta è prima facie a menu pratica trà e branche di a filosofia, hà avutu consequenze importante per a logica è l'informatica. In generale, e varie "filosofie di", come la filosofia di u drittu, ponu furnisce à i specialisti di i campi rispettivi una cunniscenza più prufonda di e base teoriche è concettuali di a so propria disciplina.
   </p>
   <p>
    ==Da vede dinò==
   </p>
   <p>
    Confuciu
   </p>
   <p>
    Asinu di Buridanu
   </p>
   <p>
    Tommasu Moru
   </p>
   <p>
    Filosofia
   </p>
  </body>
 </text>
</TEI>
