<TEI>
 <teiHeader>
  <fileDesc>
   <titleStmt>
    <title>
     Vociaru d'una talavesa
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Vociaru%20d%27una%20talavesa"/>
     <date>
      2014-03-23T15:12:05Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Vociaru d'una talavesa
   </head>
   <p>
    U vociaru d'una talavesa (o voceru d'una talavese) hè un vociaru di Corsica. Issu vociaru hè mintuvatu in i Canti populari di Corsica di Niculò Tommaseo è in i Canti populari corsi di Salvatore Viale. Una donna di a pievi di Talavu piegni u sa maritu, chì era vaccaghju (ma era dinò picuraghju, postu chì si faci ancu minzioni di i pecuri) ed hè statu tombu in piaghja da una di i so bestii.
   </p>
   <p>
    == U vociaru ==
   </p>
   <p>
    Fù la piaghja la so morti
   </p>
   <p>
    Duva stani li currachji
   </p>
   <p>
    Oh crudeli, oh iniqua sorti
   </p>
   <p>
    Par Francescu di li vacchi !
   </p>
   <p>
    La corcia comu faraghju
   </p>
   <p>
    À stà sola in quisti machji ?
   </p>
   <p>
    Isfurcà vogliu lu palu
   </p>
   <p>
    Quiddu di setti furcona
   </p>
   <p>
    Ch'ùn ci s'appendi più zaniu
   </p>
   <p>
    Nè cappucciu nè pilona ;
   </p>
   <p>
    È taglià vogliu la coda
   </p>
   <p>
    À Cimoscu ed à Falconi.
   </p>
   <p>
    Dì dì dih ! par mè sò lutti
   </p>
   <p>
    Fati un gridu univirsali
   </p>
   <p>
    Frateddi è sureddi tutti;
   </p>
   <p>
    Ùn hè statu pocu mali.
   </p>
   <p>
    Mortu hè u capu di a famiglia
   </p>
   <p>
    Oh la me sorti fatali !
   </p>
   <p>
    U defuntu sipidditu, a veduva volta à a so capanna è discrivi l'intarramentu à a famiglia ed à i vicini:
   </p>
   <p>
    Quandu lu posini in bara
   </p>
   <p>
    È u cuddoni à li Prunelli
   </p>
   <p>
    Piensini par doglia amara
   </p>
   <p>
    Li pecuri cù l'agneddi;
   </p>
   <p>
    È l'eghji di lu sarconu
   </p>
   <p>
    Bè bè bè faciani anch'eddi.
   </p>
   <p>
    Ripustò in Santa Maria
   </p>
   <p>
    In a ghjesgia paruchjali
   </p>
   <p>
    Lu piuvanu, anima mia !
   </p>
   <p>
    Comu capi principali
   </p>
   <p>
    Cantaia cù l'altri preta
   </p>
   <p>
    Li cosi di lu missali.
   </p>
   <p>
    Finiti li finzioni
   </p>
   <p>
    Tutti pronti ad ubidì ni
   </p>
   <p>
    Una folla di parsoni
   </p>
   <p>
    Incumincioni à scrupì ni
   </p>
   <p>
    Alzendu sopra una teghja
   </p>
   <p>
    Par vulè lu sipiddì ni.
   </p>
   <p>
    La corcia, da mè pinsaia
   </p>
   <p>
    Chì ni farani avà d'eddu ?
   </p>
   <p>
    Drentu à l'arca mi pinsaia
   </p>
   <p>
    Ci fussi calchì purteddu
   </p>
   <p>
    Ma vidì ch'è lu lamponi
   </p>
   <p>
    Ind'u tafunacciu nieddu.
   </p>
   <p>
    == Rifarenzi ==
   </p>
   <p>
    Salvatore Viale, Canti popolari corsi, 1855, Fabiani:Bastia
   </p>
   <p>
    N. Tommaseo, 1841, Canti popolari - Canti toscani, corsi, illirici, greci, Venezia
   </p>
   <p>
    A. L. A. Fée, Voceri, Canti pupulari di a Corsica, 1850, Derivaux
   </p>
   <p>
    Voceru
   </p>
  </body>
 </text>
</TEI>
