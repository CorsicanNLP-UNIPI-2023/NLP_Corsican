<TEI>
 <teiHeader>
  <fileDesc>
   <titleStmt>
    <title>
     Lavu Tanganica
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Lavu%20Tanganica"/>
     <date>
      2019-07-01T20:49:37Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Lavu Tanganica
   </head>
   <p>
    U Lavu Tanganica (o Tanganyika) hè un grandi lavu di l'Africa uriintali, è si trova à u cunfini trà Tanzania, Ripubblica Democratica di u Congu, Burundi è Zambia. I primi dui si dividini guasi ugualamenti l'80% di a tarriturialità di l'acqui.
   </p>
   <p>
    == Carattaristichi==
   </p>
   <p>
    Hè u sicondu lavu africanu par estinsioni, dopu u lavu Vittoria, è u più prufondu. Hè situatu à l'internu di una di i grandi fossi di a Rift Valley, chì i so pareti muntagnosi ni custituiscini i cunfini. Hà una forma stretta è allungata, è si stendi par 673 km in dirizzioni nordu-sudu incù una larghezza media di 50 km. Hè u lavu d'acqua dolci più longu di u mondu (misurendu longu a linia midiana). Copri un'aria di 32.900 km², hà unu sviluppu custieri di 1.828 km, una prufundità media di 570 metri, è una prufundità massima di 1.470 metri. Si stima ch'eddu cuntenghi una quantità d'acqua para à 18.900 km³, essendu dunqua u sicondu lavu d'acqua dolci di u mondu par vulumu dopu u Bajkal. U bacinu idrugraficu di u lavu copri una superficia di 231.000 km². U lavu hà dui immissarii principali: u fiumu Rusizi, chì entri da u nordu da u lavu Kivu, è u fiumu Malagarasi, chì hè u sicondu fiumu più grandi di a Tanzania, è entri in u lavu Tanganika da u livanti. U principali emissariu hè u fiumu Lukuga chì à so volta riversa i so acqui in u fiumu Congu. L'enorma prufundità è a pusizioni trupicali di u lavu impidiscini un ricambiu di l'acqua, fendu sì ch'è a parti più fonda di u lavu cunsista principalamenti di acqua anossica, veni à dì priva di ossigenu. U lavu fù scupartu par a prima volta da  l'auropei in u 1858 grazia à l'espluratori Richard Burton è John Speke, chì u scupritini duranti una spidizioni finalizata à a scuparta di a surghjenti di u Nilu. Speke cuntinuò a spidizioni par effittivamenti truvà dopu a surghjenti, u lavu Vittoria. Fin'à u 1961, u lavu Tanganica dividia i tarritorii belgichi (Congu Belgicu è Ruanda-Urundi) da i tarritorii britannichi (Tanganika è Rhodesia Sittintriunali).
   </p>
   <p>
    ==A fauna ittica==
   </p>
   <p>
    U lavu uspiteghja almenu 300 spezii di pesci di a famiglia di i ciclidi è altri 150 spezii non-ciclidi, a maiò parti di i quali vivi vicinu à u fondu di u lavu (zona bentonica). Eppuri, a più grandi biumassa di pesci vivi à u largu (zona pilagica), è hè duminata da sei spezii, dui di a famiglia di i sardini è quattru di a famiglia di i Lates (spezii simili à u persicu di u Nilu). U 98% di i spezii di ciclidi di u Tanganica sò endemichi di u lavu. Stu altu tassu di endimisimu si ritrova ancu in numarosi spezii di invirtibrati, spicialamenti molluschi, granci, sanguisuchjuli, etc.
   </p>
   <p>
    ==L'ecunumia==
   </p>
   <p>
    A fauna ittica in u lavu tanganica hè una risorsa primaria di sustintamentu par i pupulazioni lucali. À u statu attuali ci sò circa 45.000 parsoni involti in l'industria di a pesca, i quali upareghjani da circa 800 siti diversi. Più di un milionu di parsoni dipindini da i piscadori, è u pesciu di u lavu Tanganica pò essa truvatu in i marcati di tutta l'Africa di l'Estu. U cummerciu di u pesci principiò à mità di l'anni 50 di u 1900 è hà avutu un impattu estremamenti pisanti annantu à a vita di i spezii pilagichi, in u 1995 funi piscati 180.000 tonni di pesci. Molti sò l'industrii peschifari chì in l' anni 80 ani cunnisciutu una grandi espansioni, ma chì successivamenti ani duvutu chjuda.
   </p>
   <p>
    ==Da veda==
   </p>
   <p>
    Africa
   </p>
   <p>
    Burundi
   </p>
   <p>
    Nilu
   </p>
   <p>
    Ruanda
   </p>
   <p>
    ==Fonti==
   </p>
   <p>
    'Ss'articulu pruveni in parti o in tutalità da l'articulu currispundenti di a wikipedia taliana.
   </p>
   <p>
    Giugrafia
   </p>
   <p>
    Africa
   </p>
  </body>
 </text>
</TEI>
