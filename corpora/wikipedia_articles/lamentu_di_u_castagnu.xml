<TEI>
 <teiHeader>
  <fileDesc>
   <titleStmt>
    <title>
     Lamentu di u castagnu
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Lamentu%20di%20u%20castagnu"/>
     <date>
      2016-01-15T17:30:11Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Lamentu di u castagnu
   </head>
   <p>
    U Lamentu di u castagnu hè statu cumpostu da Antone Battisti Paoli (1858-1931), dettu Paoli di Tagliu. U lamentu hè statu publicatu in A Tramuntana in u 1905 è in A Muvra, in u 1926.
   </p>
   <p>
    == U lamentu di u castagnu ==
   </p>
   <p>
    Or chì l'averaghju fattu
   </p>
   <p>
    À lu corsu cusì ingratu
   </p>
   <p>
    Chì m'hà fattu la sintenza
   </p>
   <p>
    À morte m'hà cundannatu.
   </p>
   <p>
    Senza sente tistimonii
   </p>
   <p>
    Nè cunsultà lu ghjuratu.
   </p>
   <p>
    M'hà dichjaratu la guerra
   </p>
   <p>
    Cum'è à un veru malfattore.
   </p>
   <p>
    M'hà messu li sbirri appressu
   </p>
   <p>
    Chì m'attacanu terrore.
   </p>
   <p>
    O Corsu, rifletti un pocu
   </p>
   <p>
    Versu mè si senza core.
   </p>
   <p>
    Cum'è à un banditu da forca
   </p>
   <p>
    Tù m'hai messu lu taglione.
   </p>
   <p>
    Di tutta la me famiglia
   </p>
   <p>
    Voli tù la distruzzione.
   </p>
   <p>
    O Corsu, s'ella ti piace
   </p>
   <p>
    Da mi una spiegazione.
   </p>
   <p>
    M'hai chjappu à l'arma bianca
   </p>
   <p>
    Tù per esse più sicuru,
   </p>
   <p>
    Quandu impronti lu mio fiori
   </p>
   <p>
    Quandu lu fruttu hè sicuru.
   </p>
   <p>
    Ùn mi porti alcun' rispettu
   </p>
   <p>
    O Corsu, sì cusì duru!
   </p>
   <p>
    Ne voli vede la fine
   </p>
   <p>
    Tù ùn guardi la staghjone
   </p>
   <p>
    Cù l'arme sempre in campagna
   </p>
   <p>
    A mazzola è u sigone
   </p>
   <p>
    Da la matina à la sera
   </p>
   <p>
    Batti senza cumpassione.
   </p>
   <p>
    Subitu tagliatu à pezzi
   </p>
   <p>
    È per mette mi in pappina
   </p>
   <p>
    Chjami li to mulateri
   </p>
   <p>
    Per cunduce mi à l'usina.
   </p>
   <p>
    O Corsu, rifletti è pensa
   </p>
   <p>
    Chi faci la to ruvina!
   </p>
   <p>
    À un suppliziu senza nome
   </p>
   <p>
    O Corsu, m'hai cundannatu.
   </p>
   <p>
    À passà sottu à le seghe
   </p>
   <p>
    È coce cum'è un dannatu.
   </p>
   <p>
    In botte chjirchjate in farru
   </p>
   <p>
    Sò subitu imprighjunatu.
   </p>
   <p>
    Un sentu in tutte le borghe
   </p>
   <p>
    Ch'è tintenne è tintennoni
   </p>
   <p>
    Bistemmie di mulateri
   </p>
   <p>
    Lu fiscu di li sigoni
   </p>
   <p>
    È di mule, carri è trenni
   </p>
   <p>
    N'hè pienu strade è stradoni.
   </p>
   <p>
    Hè una guerra dichjarata
   </p>
   <p>
    Ùn hè micca guerra finta.
   </p>
   <p>
    Ùn si pensa ad altre cose
   </p>
   <p>
    Ùn si pensa ch'è à la tinta.
   </p>
   <p>
    La mio povera famiglia
   </p>
   <p>
    S'ella dura hè prestu spinta.
   </p>
   <p>
    Ùn ti ne ricordi più
   </p>
   <p>
    Corsu di li tempi andati?
   </p>
   <p>
    Di Sampieru è Sambucucciu
   </p>
   <p>
    Di tutti li to antenati.
   </p>
   <p>
    Quandu da tanti nemici
   </p>
   <p>
    Eranu sempre assaltati?
   </p>
   <p>
    Qual'hè chì li siccuria
   </p>
   <p>
    Chì si dava tanta pena?
   </p>
   <p>
    Qual'hè chì li mantenia
   </p>
   <p>
    Ben' purtanti, à panza piena?
   </p>
   <p>
    Li mio frutti inzucarrati.
   </p>
   <p>
    O Corsu, rifletti appena!
   </p>
   <p>
    Ùn ti ne ricordi più
   </p>
   <p>
    Una sera, à lu fucone
   </p>
   <p>
    Tutta la to famigliola
   </p>
   <p>
    Cantava lu lazarone.
   </p>
   <p>
    Eramu un vennari sera
   </p>
   <p>
    Di pane manc'un buccone.
   </p>
   <p>
    Qual'hè chì ti succurrì
   </p>
   <p>
    O Corsu, in quella sirata?
   </p>
   <p>
    Chì mittiste la paghjola
   </p>
   <p>
    E feste una pulindata
   </p>
   <p>
    È cusì passaste alegra
   </p>
   <p>
    U restu di la nuttata.
   </p>
   <p>
    Un annu nun ci fù granu
   </p>
   <p>
    È d'orzu manc'un granellu.
   </p>
   <p>
    Fiore tandu ùn ne sbarcava
   </p>
   <p>
    Trimavi da lu tardellu
   </p>
   <p>
    Chì ti dava Mamma Piera.
   </p>
   <p>
    È avale un sì più quellu?
   </p>
   <p>
    Qual'hè chì ti rilevò
   </p>
   <p>
    O Corsu in quella stagione?
   </p>
   <p>
    Chì t'empiia di pisticcine
   </p>
   <p>
    Ogni sabatu in curbone?
   </p>
   <p>
    Eppo avale ti sì messu
   </p>
   <p>
    O Corsu, à fà lu briccone!
   </p>
   <p>
    Guarda quante impasculate
   </p>
   <p>
    Quanti colpi aghju paratu!
   </p>
   <p>
    Da la fame quante volte
   </p>
   <p>
    O Corsu, t'aghju salvatu!
   </p>
   <p>
    Ed avà da gran nemicu
   </p>
   <p>
    Versu me sì dichjaratu.
   </p>
   <p>
    Ti vindii li me frutti
   </p>
   <p>
    È impattavi li to affari.
   </p>
   <p>
    Vistii li to figlioli
   </p>
   <p>
    Rigulavi li scarpari.
   </p>
   <p>
    Ingrassavi lu purcellu
   </p>
   <p>
    Tutti l'anni avii danari.
   </p>
   <p>
    Cantava lu mulinaru
   </p>
   <p>
    Chì avia pienu lu mulinu
   </p>
   <p>
    U cavallu galuppava
   </p>
   <p>
    Sottu à lu so carruzzinu
   </p>
   <p>
    Chì per tuttu lu mio fruttu
   </p>
   <p>
    Era, ò Corsu,un gran festinu.
   </p>
   <p>
    Facii porte è purtelli
   </p>
   <p>
    Sulaghji, casce è cascioni
   </p>
   <p>
    Intempiavi la to casa
   </p>
   <p>
    Tù cù travi è cantilloni
   </p>
   <p>
    Grazia, ò Corsu, eppur' la sai
   </p>
   <p>
    À li mio gran figliuloni.
   </p>
   <p>
    Ancu sin'à la to cascia
   </p>
   <p>
    Quandu parti à l'altru mondu
   </p>
   <p>
    Ti furniscu e sta sicuru
   </p>
   <p>
    O Corsu, ch'io non cunfondu.
   </p>
   <p>
    Bastardu di Sambucucciu
   </p>
   <p>
    Almenu rifletti à fondu!
   </p>
   <p>
    Quandu la guerra hè finita
   </p>
   <p>
    Chì sarà di tè, mischinu?
   </p>
   <p>
    Zappa puru lu to fornu
   </p>
   <p>
    È chjodi lu to mulinu.
   </p>
   <p>
    Parterai per lu mondu
   </p>
   <p>
    Errente senza un quattrinu.
   </p>
   <p>
    Ne farai lu tenistaffa
   </p>
   <p>
    È lustrarai le botte
   </p>
   <p>
    Durmerai cum'è i cani.
   </p>
   <p>
    Quandu vinerà la notte
   </p>
   <p>
    Perchè vindetta dumanda
   </p>
   <p>
    L'alberu di le ballotte.
   </p>
   <p>
    Sempre cù li stracci à collu
   </p>
   <p>
    Passerai piani e muntagne.
   </p>
   <p>
    Camperai à erbiglie crude
   </p>
   <p>
    Racolte nu le campagne
   </p>
   <p>
    Perchè vindetta dumanda
   </p>
   <p>
    L'alberu di le castagne.
   </p>
   <p>
    La to cumpagna di strada
   </p>
   <p>
    Sarà sempre Mamma Piera.
   </p>
   <p>
    Per tuttu la truverai
   </p>
   <p>
    Sempre ti sarà sincera.
   </p>
   <p>
    Ti farà di la so scorta
   </p>
   <p>
    Corsu, lu portabandera.
   </p>
   <p>
    È famitu cume un braccu
   </p>
   <p>
    Criparai dentru à un fossu.
   </p>
   <p>
    Li padroni di l'usine
   </p>
   <p>
    Diceranu : "Tarra addossu
   </p>
   <p>
    Chì lu nostru affare hè fattu."
   </p>
   <p>
    Pensa bè, rifletti, o Corsu.
   </p>
   <p>
    Chì ti poi sempre rimette
   </p>
   <p>
    Di tutti l'errori e sbagli.
   </p>
   <p>
    Manda li à fà le sighere
   </p>
   <p>
    À sa mansa di canagli.
   </p>
   <p>
    Cusì abanduneranu
   </p>
   <p>
    L'usine cù li travagli.
   </p>
   <p>
    È lu to caru Castagnu
   </p>
   <p>
    Risterà duv'ellu hè natu
   </p>
   <p>
    À lampà ti lu so fruttu
   </p>
   <p>
    Tantu dolce è inzuccaratu.
   </p>
   <p>
    È cusì sarai, ò Corsu
   </p>
   <p>
    Cum'è nanzu invidiatu.
   </p>
   <p>
    == Ligami ==
   </p>
   <p>
    U lamentu di u castagnu
   </p>
   <p>
    Videu: Vitalba interpreteghja U Lamentu di u Castagnu
   </p>
   <p>
    Lamentu
   </p>
  </body>
 </text>
</TEI>
