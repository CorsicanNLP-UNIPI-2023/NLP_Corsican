<TEI>
 <teiHeader>
  <fileDesc>
   <titleStmt>
    <title>
     A scusa à Prete Paulu
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/A%20scusa%20%C3%A0%20Prete%20Paulu"/>
     <date>
      2015-07-09T15:18:47Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    A scusa à Prete Paulu
   </head>
   <p>
    A scusa à Prete Paulu hè una puesia di Lisandru Ambrosi (1798-1842), racolta da a tradizione orale.
   </p>
   <p>
    ==A scusa à Prete Paulu==
   </p>
   <p>
    Vi dumandu, o Prete Pà,
   </p>
   <p>
    Scusa, s’aghju mai mancatu
   </p>
   <p>
    À le volti à lu cantà.;
   </p>
   <p>
    Mi dispiace ch’un curatu
   </p>
   <p>
    Cum'è voi sia lu ciarlottu
   </p>
   <p>
    Da l’Espacu à Vicinatu.
   </p>
   <p>
    Passighjate incricchillitu,
   </p>
   <p>
    Vi piace acquavita è vinu,
   </p>
   <p>
    Site un pretucciu cumpitu
   </p>
   <p>
    Ind’a pieve du Rustinu.
   </p>
   <p>
    Ùn ci n’hè di a vostra fatta;
   </p>
   <p>
    Dite in crusca, à belbellinu.
   </p>
   <p>
    Po’ ùn site pe i talenti
   </p>
   <p>
    Micca scherzu. Avete un stile
   </p>
   <p>
    Per riguerdu à i cumplimenti
   </p>
   <p>
    Cù lu sessu feminile,
   </p>
   <p>
    Chì faria torce le labre
   </p>
   <p>
    À chiunque muccichile.
   </p>
   <p>
    Quand’ete da fà qualcosa
   </p>
   <p>
    Pricurate di piattà vi,
   </p>
   <p>
    Nè la rima nè la prosa
   </p>
   <p>
    Sò capaci à stumacà vi
   </p>
   <p>
    Chì mi faria truncà,
   </p>
   <p>
    Si l’avessi, un par di capi.
   </p>
   <p>
    Vi piace la carne cotta
   </p>
   <p>
    È lu pane studiatu,
   </p>
   <p>
    A salticcia è la casgiotta
   </p>
   <p>
    È lu frittu di castratu,
   </p>
   <p>
    Eppò dopu qualchì fruttu
   </p>
   <p>
    Si qualchissia l’hà datu.
   </p>
   <p>
    Perchè voi site un bon prete
   </p>
   <p>
    Dite a messa di bon’ora,
   </p>
   <p>
    Fate corte le sicrete
   </p>
   <p>
    È chjucchettu à tutte l’ore
   </p>
   <p>
    Poi s’avete un pò di tempu
   </p>
   <p>
    Fate u frescu à la signora,
   </p>
   <p>
    Una donna chì à mumenti
   </p>
   <p>
    Si pò di ch’ell’hè cummuna;
   </p>
   <p>
    Li manca ùn sò quantu denti,
   </p>
   <p>
    Gialla, corta, murcia è bruna
   </p>
   <p>
    Ch’hà un par' d’ochji sburlati
   </p>
   <p>
    Quasi tamant'è la luna.
   </p>
   <p>
    Avete discernimentu
   </p>
   <p>
    Per dirige i vostri affari,
   </p>
   <p>
    Lestu lestu cum'è u ventu
   </p>
   <p>
    Vi zirbate ind’i lignari
   </p>
   <p>
    Chì per scrinicà centu anni
   </p>
   <p>
    Ùn v’infattanu i mio pari.
   </p>
   <p>
    L’altr’eri aghju liticata
   </p>
   <p>
    Ancu in veru la mio musa;
   </p>
   <p>
    Guasi ch’ùn l’aghju chjirchjata,
   </p>
   <p>
    Dissi : « Vai è cheri scusa
   </p>
   <p>
    À prete Paulu, u corciu,
   </p>
   <p>
    Perch’ùn face cio ch’ùn usa. »
   </p>
   <p>
    ==Referenze==
   </p>
   <p>
    Ceccaldi, Matteiu (1976) Antulugia di a litteratura corsa - Anthologie de la littérature corse, Klincksieck: Paris
   </p>
   <p>
    ==Da vede dinù==
   </p>
   <p>
    Lisandru Ambrosi
   </p>
   <p>
    Puesia in lingua corsa
   </p>
  </body>
 </text>
</TEI>
