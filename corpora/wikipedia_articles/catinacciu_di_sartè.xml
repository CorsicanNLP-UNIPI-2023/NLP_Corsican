<TEI>
 <teiHeader>
  <fileDesc>
   <titleStmt>
    <title>
     Catinacciu di Sartè
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Catinacciu%20di%20Sart%C3%A8"/>
     <date>
      2018-01-18T19:41:22Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Catinacciu di Sartè
   </head>
   <p>
    U Catinacciu di Sartè (o Catenacciu di Sartè) hè u più catinacciu celebru di Corsica. U nomu, "catinacciu", veni da a "catena", ch'iddu strascina u penitenti russu. Difatti, u "catinacciu" si referisci, prima, à a cirimonia, a prucissioni, è, siconda, à u penitenti, quiddu chì strascina a catena.
   </p>
   <p>
    ==A cirimonia==
   </p>
   <p>
    U catinacciu di Sartè hè una di i cirimonii più anziani di l'isula. A cirimonia si passa di notti, duranti u vennari santu. A prucissioni sulenna cumencia à 9 ori è mezu di sera, annantu à a piazza à a Porta. Tandu s'apri u purtonu di a ghjesgia Santa Maria, è a prucissioni esci à pocu à pocu da a ghjesgia. Duranti a prucissioni, quiddi chì suvitani intonani u cantu di u "Perdono":
   </p>
   <p>
    Perdono, mio Dio
   </p>
   <p>
    Mio dio perdono
   </p>
   <p>
    Perdono mio Dio
   </p>
   <p>
    Perdono Pietà.
   </p>
   <p>
    U catinacciu hè vistutu di russu. Hè accumpagnatu di un penitenti biancu, è di ottu penitenti neri. Accantu à iddi, ci sò dinò i membri di u cleru, è i membri di a cunfraterna sartinesa: A "Compagnia del Santissimo Sacramento".
   </p>
   <p>
    Ùn ci hè ch'è u preti di Sartè chì cunnosci l'identità di u penitenti russu ed hè tinutu da u sicretu di a cunfissioni. À spissu, u penitenti hè calchissia chì hà faltatu di manera gravissima in a so vita è si ni penti. Par essa u catinacciu, ci voli à fà ni a dumanda mutivata, ma a lista saria dighjà cumpletta par dodici anni è podarsi ancu di più. Essa u Catenacciu è suffra par una sera, l'hè nicissariu in u so itinerariu spirituali. Ma ùn si pò essa u Catinacciu cà una volta. Prima di a cirimonia, u penitenti hà passatu a ghjurnata è a nuttata in u cunventu San'Damianu.
   </p>
   <p>
    Quand'è u Catinacciu hè compiu, a cruci è a catena sò cunsirvati in a ghjesgia di Santa Maria.
   </p>
   <p>
    ===U penitenti russu===
   </p>
   <p>
    U penitenti hè vistutu di russu è porta una cruci chì pesa 31,5 kilò. Ùn si vidini ch'è i so pedi, chì t'hà i vanti annantu à i mani. U penitenti hè scalzu. À u pedi drittu, t'hà una catena chì pesa 14 kilò. A catena hè liata à u pedi di u penitenti russu incù un' manigliu di coghju. Innanzi à 1955, a catena era liata à u pedi di u catinacciu incù una curdetta. Mentri i 1800 metri ch'iddu parcurri, u penitenti casca trè volti duranti a cirimonia, com'è Cristu in a cuddata versu u Golgota. A prima volta, casca in a strada Sant'Anna, vicinu à l'antica cappedda. Casca una siconda volta in Piazza à a Porta. Casca finalmenti una terza volta vicinu à l'antica cappedda Santa Lucia.
   </p>
   <p>
    ===U penitenti biancu===
   </p>
   <p>
    À fiancu à u Catinacciu, ci hè dinò un penitenti vistutu di biancu. Iddu riprisenta Simonu di Cireni, quiddu chì fù ubbligatu da i suldati rumani à aiutà à Cristu à purtà a so cruci. A prisenza di u penitenti biancu hè dinù u simbulu di a frattidanza è a sulidarità umana. Di fatti, duranti a prucissioni di u Catinacciu, u penitenti biancu aiuta di quandu in quandu u penitenti russu à purtà a so cruci.
   </p>
   <p>
    ===I penitenti neri===
   </p>
   <p>
    Ci sò ottu penitenti neri in a prucissioni. Ripprasentani i ghjudei. Frà iddi, ci n'hè quattru chì sustenini a statua di Cristu, posta annantu à un linzolu biancu.
   </p>
   <p>
    == Storia==
   </p>
   <p>
    U Catinacciu hè a più antica prucissioni di Corsica è ricodda à u seculu XIII. A cirimonia fù istaurata à l'epica da i francisani tuscani. A tradizioni cuntinuò mentri u seculu XIV è u seculu XV sottu à l'influenza di i Rè d'Aragona. Si sviluppò da u seculu XVI à i ghjorna d'oghji par via di i cunfraterni.
   </p>
   <p>
    ==Citazioni==
   </p>
   <p>
    Accadi chì U Catinacciu di Sartè fussi citatu in a litteratura è a cultura corsa. Par asempiu in a canzona Sartè di Diana di l'Alba:
   </p>
   <p>
    Vennari Santu, contr’à u piccatu, U Catinacciu, croci hà purtatu
   </p>
   <p>
    Santa Maria, ghjesgia maiò, aprarà tutti li so purtò
   </p>
   <p>
    L’omu farà lu so viaghju è mandarà u Gran’ Missaghju
   </p>
   <p>
    Pà Cursichedda … Paci eterna … scaccià casticu, dolu è pena.
   </p>
   <p>
    ==Da veda dinò==
   </p>
   <p>
    u Catinacciu
   </p>
   <p>
    u cantu di u Perdono
   </p>
   <p>
    Sartè
   </p>
   <p>
    ==Liami==
   </p>
   <p>
    Videu di u catinacciu, Valincu TV
   </p>
   <p>
    U Catinacciu, curagiu.com
   </p>
   <p>
    U Catinacciu
   </p>
   <p>
    Tradizione di Corsica
   </p>
  </body>
 </text>
</TEI>
