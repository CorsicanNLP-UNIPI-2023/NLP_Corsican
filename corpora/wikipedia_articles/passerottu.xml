<TEI>
 <teiHeader>
  <fileDesc>
   <titleStmt>
    <title>
     Passerottu
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Passerottu"/>
     <date>
      2019-10-15T03:52:52Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Passerottu
   </head>
   <p>
    U passerottu (o passarottu) ( Passer italiae) hè un acellu chì face parte di a famiglia di i passeridae. U so areale, in u Mare Terraniu hè l'Italia, a Corsica, a Sicilia, Malta è a Creta. In a parte à punente di a Sicilia è in Sardegna, ùn si scontra micca u passerottu ma una spezia chì 'ss'assumiglia moltu: u passerottu spagnolu (passer hispaniolensis). In u nordu di l'Africa, ci hè una forma media trà u passerottu è u passerottu europeu, a spezia più cumuna in Europa: passer domesticus.
   </p>
   <p>
    U passerottu s'assumiglia à a spezia cumuna in Europa passer domesticus, ma hà i bucelli bianchi è una curona russiccia-bruna in capu, com'è u passerottu spagnolu (passer hispaniolensis). U passerottu hè longu 15-17 cm cm. Pesa da 25 à 35 grammi. A so apertura alare hè 20-30 cm. Face u so nidu in e case, i bastimenti o ind'i l'arburi.
   </p>
   <p>
    U passerottu hè onnivoru: manghja frutti, insetti, varmi è ancu ciò chì ghjetta l'omu.
   </p>
   <p>
    ==Sistematica==
   </p>
   <p>
    Difatti, u statutu di  a tassunumia di u passerottu hè incertu ed hè sempre in dibattitu. Certi u cunsidereghjanu cum'è una sottuspezia di passer domesticus. D'altri invece l'anu cunsideratu cum'è una sottuspezia di u passerottu spagnolu (passer hispaniolensis). Ma in a sistematica muderna, u passerottu hè piuttostu cunsideratu cum'è una forma specifica:  Passer italiae. 'Ssa forma specifica seria derivata da una spezia independente di passerottu chì era prima in Africa ma chì era sparita di u so areale nativu è chì si seria sparta dopu in  u so areale attuale.
   </p>
   <p>
    Parechji sinonimi di Passer italiae sò:
   </p>
   <p>
    Passer hispaniolensis italiae
   </p>
   <p>
    Passer domesticus italiae
   </p>
   <p>
    ==In Corsica==
   </p>
   <p>
    U passerottu hè cumunu è prisente tuttu l'annu in Corsica.  Hè prisente in l'isula sana, insin'à 1050 metri. Ma hè assente di i lochi ind'ellu ùn ci hè micca l'omu, è stà piuttostu in i paesi è in e cità. Ma pò accade chì una culonia di passerotti stessi luntanu da un paese. In l'areale di a punta suttana di a Corsica, in u triangulu Bonifaziu-Pianottulu-Sant'Amanza, accade à spessu di truvà una forma media, cruciata, trà u paserottu è u passerottu spagnolu (passer hispaniolensis), chì hè prisente in Sardegna. 'Ssa forma hè u resultatu da i scambii trà e duie spezie in e Bocche di Bonifaziu (Moneglia 2009). Ma u passerottu spagnolu dinò hè prisente in a parte suttana di a Corsica (Thibault 1985).
   </p>
   <p>
    Altri nomi corsi di u passerottu sò: a passera casareccia, u passu, a passula, u casanu.
   </p>
   <p>
    ==Referenze==
   </p>
   <p>
    Moneglia, Pasquale, U Passerottu, Stantari, 17, 2009 (in francese)
   </p>
   <p>
    Thibault, Jean-Claude, Acelli di Corsica - Les oiseaux de Corse, 1983, PRNC (in francesu)
   </p>
   <p>
    ==Da vede dinù==
   </p>
   <p>
    l'avifauna di Corsica
   </p>
   <p>
    u passerottu spagnolu (passer hispaniolensis)
   </p>
   <p>
    u passerottu europeu: passer domesticus
   </p>
   <p>
    Passeridae
   </p>
   <p>
    Avifauna di Corsica
   </p>
   <p>
    Gråsparv#Italiensk sparv
   </p>
  </body>
 </text>
</TEI>
