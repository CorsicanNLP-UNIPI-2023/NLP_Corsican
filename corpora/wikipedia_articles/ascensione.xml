<TEI>
 <teiHeader>
  <fileDesc>
   <titleStmt>
    <title>
     Ascensione
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Ascensione"/>
     <date>
      2015-07-16T15:15:33Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Ascensione
   </head>
   <p>
    L' Ascensione (o Ascinsioni) hè una festa cristiana chì hè celebrata quaranta ghjorni dopu à Pasqua (a Dumenica di Pasqua essendu cuntata). Per quessa, l'Ascensione casca in generale un ghjovi di u mese di maghju. In a tradizione è a fede cristiana, curresponde à l'elevazione in cele di Gesù Cristu, dopu à a so Resurrezzione. Incù Pasqua è a Pentecosta, l'Ascensione hè una di e più sulennità impurtante di u calendariu ecclesiasticu.
   </p>
   <p>
    == In Corsica ==
   </p>
   <p>
    Parechje credenze pupulare sò assuciate in Corsica incù u ghjornu di l'Ascenzione. Secondu a credenza pupulare, l'acque sùstanu u ghjornu di l'Ascensione. Si dice dinù chì u ghjornu di l'Ascensione, « mancu l’acellu esce da u nidu » è « a ghjallina ùn volta nidicale » (Casanova 1992).
   </p>
   <p>
    === L'erba di l'Ascensione ===
   </p>
   <p>
    Ci sò dinù dui spezie di piante chì sò cunnisciute in Corsica com'è l' erba di l'Ascensione. Hè di tradizione d'andà à coglie l'erba di l'Ascensione, a mane, prima di u fà di u sole. Si scalza è cusì l'erba di l'Ascensione si ferma incù a so radica. Dopu l'erba di l'Ascensione si mette in casa, à l'ombra, appiccata à u muru, à capu in ghjò. A pianta campa senza nè terra nè acqua, si ridrizza è fiurisce in San Ghjuvanni o à a Trinità. Sicondu a tradizione, s'è l'erba di l'Ascensione si ridrizza è fiurisce in una casa, l'annata serà bona. Hè cunsideratu invece cum'è gattivu s'è l'erba di l'Ascensione ùn fiurisce micca. L'erba di l'Ascensione si cunserva dopu sin'à Sant'Anna, u 26 lugliu. E dui spezie di piante chì sò cunsiderate in Corsica cum'è « erba di l'Ascensione » sò:
   </p>
   <p>
    l'erba di l'Ascensione rossa (sedum ceraea)
   </p>
   <p>
    l'erba di l'Ascensione verde (sedum stellatum)
   </p>
   <p>
    === L'ovu di l'Ascensione ===
   </p>
   <p>
    Hè di tradizione di mette da cantu u prima ovu chì hè statu fattu u ghjornu di l'Ascensione. Si cunsidereghja ch'ellu hà puteri maravigliosi è magichi. Ùn mezza micca : s'elu si sciappa un annu dopu, si vede ch'ellu hè firmatu seccu è senza odore. S'ellu hè cacciatu fora, salva da e disgrazie è in particulare da e timpestate è da a saietta, è ancu da l'incendii.
   </p>
   <p>
    == Referenze ==
   </p>
   <p>
    U contu di Salomone è u fà è l'infà di a Luna, Petru Casanova, 1992
   </p>
   <p>
    == Da vede dinù ==
   </p>
   <p>
    l'ovu di l'Ascensione
   </p>
   <p>
    l'erba di l'Ascensione
   </p>
   <p>
    Riligioni
   </p>
  </body>
 </text>
</TEI>
