<TEI>
 <teiHeader>
  <fileDesc>
   <titleStmt>
    <title>
     Jawaharlal Nehru
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Jawaharlal%20Nehru"/>
     <date>
      2015-07-02T12:45:15Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Jawaharlal Nehru
   </head>
   <p>
    Pandit Jawaharlal Nehru (Allahabad, 14 nuvembri 1889 - Nova Delhi, 27 maghju 1964) hè statu un puliticanti indianu, Prima Ministru indianu da u 1947 à u 1964 è una di i parsunalità pulitichi più in vista di u mondu.
   </p>
   <p>
    Eredi spirituali di Gandhi, Nehru deti una fisiunumia pulitica à u muvimentu naziunalistu di a nonviulenza di u grandi capu spirituali di l'India, hè riiscì à cunducia filiciamenti in portu a battaglia par l'indipindenza.
   </p>
   <p>
    Una volta uttinuta l'indipindenza (1947), in pulitica estara Nehru presi una pusizioni neutrali, intesa com'è indipindenza sii da u bloccu Uccidintali ch'è da quiddu Uriintali. In 'ssu sensu divintò, incù Gamal Abd el-Nasser è Josip Broz Titu, unu di i capi di i paesi non alliniati chì racogli paesi chì a so ecunumia mostra carattari nutevulamenti distanti sii da u capitalisimu liberali sii da u statalisimu di stampu suvieticu, com'è è par appuntu u casu di l'India è, prima di u so sciuglimentu, di a Iugoslavia.
   </p>
   <p>
    Successivamenti, parò, Nehru ricunniscì ch'è una pusizioni neutralista in i cunfronti di u cumunisimu internaziunali, di natura espansiunista è aggressiva, era poca realista. L'aggrissioni subita da u so paesi da parti di a China, inoltri, l'indussi à vultà si versi i paesi fendu parti di l' OTAN è à riceda da i so pusizioni neutralisti.
   </p>
   <p>
    In tema di pulitica interna, Nehru fù partitanu di un forti intarventu statali in materia ecunomica, puri ricunniscendu à l'iniziativa privata a principali funzioni propulsiva par un riali armonicu prugressu ecunomicu è civili.
   </p>
   <p>
    == Primi anni ==
   </p>
   <p>
    Jawaharlal Nehru nascì à Allahabad, in l'Uttar Pradesh in una famiglia di Pandit di u Kashmir, in a casta di i Brahmini. U so babbu era Motilal Nehru (1861-1931), indipindintistu indianu è prisidenti di l'Indian National Congress trà u 1919 hè u 1920 hè u 1928-1929. A so mamma era Swaroop Rani (1863-1954). Fù educatu in India è Gran' Britagna. In Inghilterra fraquintò a scola maschili Harrow è u Trinity College in Cambridge. Duranti u so sughjornu in u Regnu Unitu era cunnisciutu ancu com'è Joe Nehru.
   </p>
   <p>
    U 7 frivaghju 1916, Nehru spusò a sedicianninca Kamala Kaul. In u prima annu di matrimoniu, Kamala deti à a luci a so unica figliola, Indira Priyadarshini. L'apprizziamentu di i virtù di a dimucrazia parlamintari, di a laicità è di u libaralisimu, incù a so priaccupazioni par i povari, ani purtatu Nehru à furmulà quiddi pulitichi di stampu sucialisti chì ani influinzatu l'India finu à oghji.
   </p>
   <p>
    === Succissori di Gandhi ===
   </p>
   <p>
    U 15 ghjinnaghju 1941 Gandhi dissi: "Parechji dicini ch'è Pandit Nehru ed eiu ci erami alluntanati. Ci vurrà più ch'è una diffarenza di upinioni par alluntanà ci. No avemu avutu diffarenzi finu da u tempu in u quali principiavami à travaglià insemu è aghju dighjà dittu par parechji anni è dicu cusì avali ch'è micca Rajaji, ma Jawaharlal sarà u me succissori".
   </p>
   <p>
    == Vita pulitica ==
   </p>
   <p>
    Nehru è i so culleghi funi libarati quandu a British Cabinet Mission ghjunsi par prupona i piani par u trasfirimentu di puteri.
   </p>
   <p>
    Una volta elettu, Nehru vidò un guvernu à interim chì fù indibulitu da episodii di viulenza cumuna è disordini pulitichi è ancu da l'oppusizioni di a Leia Musulmana di Muhammad Ali Jinnah chì riclamava a criazioni di unu statu siparatu par i musulmani. Dopu tantativi fadditi di furmà cualizioni, Nehru, à malincori, accittò a partizioni di l'India, sicondu un programma rializatu da i britannichi u 3 ghjugnu 1947.
   </p>
   <p>
    Nehru divintò prima ministru di l'India in u ghjornu di l'indipindenza, u 15 aostu 1947. U so discorsu inaugurali s'intitulava "Appuntamentu incù u distinu" (Tryst with destiny):
   </p>
   <p>
    "''Molti anni fà avemu fissatu un appuntamentu incù u distinu è avali hè ghjuntu u mumentu in u quali pudemu riscattà u nosciu impegnu, micca in piena misura, ma in manera moltu cunsistenti. À u chjoccu di mezanotti, quandu u mondu dormi, l'India si svighjarà à a vita è à a libartà. Raramenti succedi un mumentu in a storia, quandu iscimu da u vechju è intrimu in u novu, quandu un'ebbica finisci, è quandu l'anima di una nazioni, à longu repressa, trova u puteri di sprima si. Hè ghjustu ch'è in stu mumentu sulennu pigliemu l'impegnu di dedizioni à u sirviziu di l'India è di u so populu è à a causa sempri più grandi di l'umanità".
   </p>
   <p>
    In l'anni chì suvitàni l'indipindenza, Nehru affidò à a figliola Indira molti di i so affari parsunali. Incù u so leadership, u Cungressu ottensi una maiuranza enorma in l'alizzioni di u 1952. Indira si tramutò in a risidenza ufficiali di u babbu è l'accumpagnava in i viaghji in India è à l'estaru.
   </p>
   <p>
    === Pulitica ecunomica ===
   </p>
   <p>
    Nehru hà prisidutu l'intruduzioni di una virsioni Indiana mudificata di a pianificazioni statali è cuntrollu annantu à l'ecunumia. Criendu a Cummissioni di pianificazioni di l'India, Nehru redighjiti u prima pianu quinquinnali in u 1951, riguardu à l'investimenti guvernativi in l'industria è in l'agricultura. L'obiettivu di Nehru era un'ecunumia mista incù i sittori strategichi com'è i minieri, l'energia elettrica è l'industria pisanti, sottu u cuntrollu di u guvernu è à u sirviziu di l'intaressu pubblicu. Inoltri parsiguì a ridistribuzioni di a terra è lanciò prugrammi par custruiscia canali di irrigazioni, dighi è diffonda l'usu di fertilizanti par accrescia a pruduzioni agricula. Annantu à u pianu di a pulitica energetica, Nehru prumossi a custruzzioni di dighi (ch'eddu chjamava "i novi tempia di l'India"), opari di irrigazioni è a pruduzioni di energia idrualettrica, u prima ministru lanciò ancu u programma indianu par u sfruttamentu di l'energia nucleari.
   </p>
   <p>
    === Sicurezza naziunali è pulitica estara ===
   </p>
   <p>
    Nehru vidò l'India indipindenti da u 1947 à u 1964, duranti i primi anni di libartà da u duminiu britannicu. Un'allianza incù l'India era un obiettivu cumunu di i Stati Uniti è l'Unioni Suvietica in u corsu di a Guerra freta. Nantu à à scena internaziunali Nehru fù un campionu di pacifisimu è dicisu sustinidori di i Nazioni Uniti. Aprì a strada à a pulitica di non alliniamentu è fù co-fundatori di u Muvimentu di i Paesi non Alliniati, à u di fora di a logica USA-URSS. Ricuniscendu a Ripublica Pupulari Chinesa subitu dopu a so fundazioni (à diffarenza di molti di i paesi di u bloccu uccidintali chì cuntinuàni par oltri dui dicennii à avè rilazioni incù a Ripublica di China, Nehru sustensi l'ammissioni di Pechinu in i Nazioni Uniti è si ricusò di disignà u vicinu com'è l'aggrissori in u cunflittu curianu. Nehru spirava di agiscia com'è intarmidiariu par culmà u divariu è i tinsioni trà i stati cumunisti è u bloccu uccidintali.
   </p>
   <p>
    == Noti ==
   </p>
   <p>
    == Da veda dinò ==
   </p>
   <p>
    Nehru-Gandhi
   </p>
   <p>
    ==Fonti==
   </p>
   <p>
    'Ss'articulu pruveni in parti o in tutalità da l'articulu currispundenti di a wikipedia taliana.
   </p>
   <p>
    Biugrafia
   </p>
   <p>
    Indianu
   </p>
  </body>
 </text>
</TEI>
