<TEI>
 <teiHeader>
  <fileDesc>
   <titleStmt>
    <title>
     Pumelu
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Pumelu"/>
     <date>
      2015-07-07T21:04:39Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Pumelu
   </head>
   <p>
    U pumelu hè un arburu fruttiferu appartinente à u generu Citrus, è à a famiglia di e Rutaceae. U nome cumunu pumelu si pò riferisce tantu à a pianta ch'è à u so fruttu. Hè un anticu ibridu, prubabilmente trà l'aranciu dolce è u pumpelmu, ma da parechji seculi custituisce una spezia autonoma.
   </p>
   <p>
    == Descrizzione ==
   </p>
   <p>
    Hè un arburu sempreverde altu di solitu da 5 à 6 metri, ma pò ancu righjunghje i 13-15 metri. E so foglie sò di culore verde scuru, longhe (più ch'è 15 cm) è suttile. Produce fiori bianchi cumposti da quattru petali di 5 cm. U fruttu hè giallu, d'aspettu glubosu d'un diamitru di 10-15 cm è hè cumpostu da spichji incolori. Hè un di i più maiori trà i frutti di l'agrumi, sicondu solu à u pumpelmu, datu chì pò righjunghje faciule i dui kg di pesu, in u quale casu però ùn hè micca cunsumatu frescu, ma hè distinatu à l'industria per a pruduzzione di suchju. A buchja di u pumelu hè abbundantamente cuperta da a massa spungosa detta albedu chì hè però appena menu cumpatta ch'è quella di u limone. Per stu mutivu u fruttu ùn hà nè a cunsistenza di u limone, nè l'elasticità di l'aranciu, ciò chì u face à spessu parè ammaccatu.
   </p>
   <p>
    == U pumelu com'è ibridu ==
   </p>
   <p>
    Butanicamente ùn fù micca pussibule di distingue u pumelu da u Citrus maxima o pumpelmu, finu à u 1830, quandu li fù assignatu u nome di Citrus paradisi. E so urighjine ùn fubbenu micca determinate finu à u 1950, quandu u nome scentificu fù cambiatu in Citrus x paradisi.
   </p>
   <p>
    Finu à pocu tempu fà, infatti, u pumelu era classificatu com'è un citrus uriginale, di u quale si suppunia ch'ellu era una sottuspezia ancu a varietà di frutti giganti cultivata per u più in Israele. Oghje invece hè cumunamente accittata a teuria sicondu a quale sò propriu sti frutti enormi, i pumpelmi, i veri citrus uriginale, mentre i pumeli ne sò antichi ibridi. L'ibridazione saria tantu luntana in u tempu per avè permessu u predominiu di i pumeli in e cultivazione finu à rende la guasi scumparsa di i progenitori. I mutivi di sta prifarenza stanu certamente in e "dote" ch'è l'ibridi anu ereditatu da i pianti d'urigine. Mentre u pumelu hà trasmissu u gustu è a succosità, l'aranciu ci hà cuntribuitu incù u vulume più minore è a forma appena appiattita. Ne hè risultatu u pumelu chì cunserva per appuntu tuttu u gustu di u pumpelmu, ma si prisenta in frutti chì di solitu ùn subraneghjanu micca in media u chilugrammu di pesu, mentre u pumelu pò pisà più di dece kilò. Inquantu dopu à a forma, l'ibridu hà assuntu quella arrutundita di l'aranciu, pirdendu u "cappellu" d'albedu chì face assumiglià i pumpelmi à gigantesche pere.
   </p>
   <p>
    == Storia ==
   </p>
   <p>
    U pumelu hè l'unicu agrumu chì si suppone ch'ùn pruvenia micca da l'Asia sudurientale, ma da l'America Centrale. Si dice ch'ellu saria statu scupertu in u 1750, prubabilmente à Barbados o à e Bahamas. In realità hè plausibile ch'ellu sia statu purtatu da questi lochi in Florida, ma pare quantunque stranu ch'ellu aghji pussutu da quì righjunghje ancu u Mare Terraniu. Ùn ci sò date certe in prupositu, ma esiste ancu l'ipotesi ch'è u pumelu sia ghjuntu in Europa incù u so prugenitore, l'aranciu dolce, da l'Estremu oriente à traversu l'Asia per a Via di a seta, ciò chì cullucheria a so urigine in a patria di tutti l'altri agrumi. Hè quantunque vera ch'è in Europa era statu usatu à spessu solu com'è pianta ornamentale. U fruttu hè diventatu populare solu in u XIX seculu.
   </p>
   <p>
    Oghje u pumelu si cultiveghja in u mondu sanu. Ne sò i maiori pruduttori i USA, incù culture in Florida è Texas. Hè cultivatu dinù in Corsica. In l'Italia Miridiunale, hè cultivatu oghje in l'agrumeti di a Piana di Catania, è di a Conca d'Oru in Sicilia.
   </p>
   <p>
    == Una nova varietà ==
   </p>
   <p>
    Esistenu annantu à u marcatu molte varietà di pumelu, ma una in particulare assume una certa impurtanza. Si tratta di u pumelu rusulatu, chì a so culurazione deriveghja da una mutazione spuntanea di u pumelu giallu usservata in u Texas in u 1929 è stabilizata par via di irraghjamentu incù neutroni lenti. U novu fruttu hà ingeneratu moltu interessu trà i compradori, tantu da favurisce ulteriore ibridazione soprattuttu incù l'aranciu moru. Sò stati righjunti boni risultati: u fruttu diventa sempre più culuritu è sempre più dolce, è a buchja s'hè affinata. Avale u pumelu rosu hè cunsideratu solu una varietà di u pumelu giallu, ma puderia succede ch'ellu diventi prestu una spezia autunoma di citrus. Quessa dighjà successa incù e clementine: quandu una varietà righjunghje faciule certe qualità particulare ripetibile, mantinendu invariate e nove caratteristiche, l'ibridu assume u status di spezia sputica. Un si deve sminticà ch'è, sturicamente, listessu affare hè accadutu per l'aranciu è u limone.
   </p>
   <p>
    == Farmacolugia ==
   </p>
   <p>
    Parechji studii evidinzieghjanu pruprietà antimicotiche, antimicrobiche è antibatteriche à ampiu spettru di u GSE (Grapefruit-Seed Extract). Incù una diluizione d'1:512 hè eliminata cumplittamente a tussicità di u suchju, rispettu à i cumuni antibiotichi, svulghjendu un'azzione selettiva chì culpisce i soli batterii chì ùn sò micca familiari à l'urganismu. À u microscopiu elettronicu s'hè evidinziatu ch'è in 15 minuti dapoi u cuntattu hè distrutta a membrana di u batteriu è liberatu ciò chì hè cuntenutu in u so cituplasma
   </p>
   <p>
    In u corsu di i studii, fù nutatu ch'è in i Stati interessati u cunsumu di suchju di pumelu com'è bivanda (cunsiderata moltu rinfriscante in lochi induve u clima era spessu moltu caldu) era bellu più altu ch'è in l'altri Stati; si righjistronu tuttu à fattu casi di persone chì cunsumavanu 1-2 galloni (equivalente à 4-8 litri) à u ghjornu di suchju di pumelu. Dopu à i studii, u misteru chì circundava a currelazione trà i dui aspetti (cunsumu di suchju di pumelu è fallimenti terapeutichi) fù svilatu.
   </p>
   <p>
    == Note ==
   </p>
   <p>
    == Bibliugrafia ==
   </p>
   <p>
    ==Da vede dinò==
   </p>
   <p>
    citronu
   </p>
   <p>
    clementina
   </p>
   <p>
    limea
   </p>
   <p>
    limonu
   </p>
   <p>
    mandarina
   </p>
   <p>
    pumpelmu
   </p>
   <p>
    Rutaceae
   </p>
   <p>
    Agrumi
   </p>
   <p>
    ==Fonte==
   </p>
   <p>
    'Ss'articulu pruvene in parte o in tutalità da l'articulu currispundente di a wikipedia in talianu.
   </p>
  </body>
 </text>
</TEI>
