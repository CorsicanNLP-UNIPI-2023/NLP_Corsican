<TEI>
 <teiHeader>
  <fileDesc>
   <titleStmt>
    <title>
     Nanna di Palleca
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Nanna%20di%20Palleca"/>
     <date>
      2019-10-03T11:19:44Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Nanna di Palleca
   </head>
   <p>
    A Nanna di Palleca hè una nanna di Corsica. Issa nanna hè tipica di u righjonu di u Taravu. Salvatore Viale è Niccolò Tommaseo ni facini minzioni in i so Canti pupulari corsi è ni svelani u testu. In u paesi di Palleca, una minnana canta par addurmintà u so bisfigliolu.
   </p>
   <p>
    == A nanna ==
   </p>
   <p>
    Eccu u testu di a nanna, incù una ortugrafia più muderna.
   </p>
   <p>
    In Palleca di Pumonti
   </p>
   <p>
    Un ziteddu s'addivaia
   </p>
   <p>
    È la so cara mammona
   </p>
   <p>
    Sempri à trinnichà du stava
   </p>
   <p>
    Fendu li l'annannaredda
   </p>
   <p>
    È stu fattu li prigaia.
   </p>
   <p>
    Addurminteti vi o pegnu
   </p>
   <p>
    Aligrezza di mammona
   </p>
   <p>
    Ch'aghju da fà ni la cena
   </p>
   <p>
    È da cusgia li pilona
   </p>
   <p>
    Da lu vostru babbareddu
   </p>
   <p>
    È da i vostri fratiddoni.
   </p>
   <p>
    Quandu sareti maiori
   </p>
   <p>
    Currareti par li piani;
   </p>
   <p>
    L'arbi turrarani fiori
   </p>
   <p>
    L'oliu currarà à funtani;
   </p>
   <p>
    Turrarà balsamu fini
   </p>
   <p>
    Tutta l'acqua di lu mari.
   </p>
   <p>
    Vi faremu lu ghjacchettu
   </p>
   <p>
    Tuttu in rossu prufilatu
   </p>
   <p>
    Cù li pennuli pinzi
   </p>
   <p>
    È di bottuli scaccatu;
   </p>
   <p>
    È un barrittonu pinzutu
   </p>
   <p>
    Di trinnetta infiucchittatu.
   </p>
   <p>
    Andareti à lu stazzali
   </p>
   <p>
    Cù lu vosciu babbareddu;
   </p>
   <p>
    Vi ni stareti in capanna
   </p>
   <p>
    Calatu nantu un tineddu;
   </p>
   <p>
    È vi sarà prisintatu
   </p>
   <p>
    Un cuchjari di caghjatu.
   </p>
   <p>
    Quandu sareti grandonu
   </p>
   <p>
    Purtareti li voscii armi;
   </p>
   <p>
    Ùn vi farani paura
   </p>
   <p>
    Vultisgiori nè giandarmi;
   </p>
   <p>
    È s'è vo seti inzirmitu
   </p>
   <p>
    Sareti un fieru banditu.
   </p>
   <p>
    Tutti li voscii antinati
   </p>
   <p>
    Erani omini famosi;
   </p>
   <p>
    Erani lesti è gagliardi
   </p>
   <p>
    Sanguinarii è curaghjosi;
   </p>
   <p>
    M'aviani sempri à l'apposta
   </p>
   <p>
    Cutrachini è beddi cosi.
   </p>
   <p>
    Cinqui di li più maneschi
   </p>
   <p>
    Ni partini da Palleca
   </p>
   <p>
    Ghjunti di notti in Aiacciu
   </p>
   <p>
    Sbuttunoni una buttega
   </p>
   <p>
    È prima ch'è fussi ghjornu
   </p>
   <p>
    Funi sbrighi è di ritornu.
   </p>
   <p>
    Ogni donna di la razza
   </p>
   <p>
    Tredici anni nun francava
   </p>
   <p>
    Parchì quiddu impartinenti
   </p>
   <p>
    Chì la scuffia li tuccaia
   </p>
   <p>
    S'eddu un li mittia l'aneddu
   </p>
   <p>
    Dui sitimani ùn scampava.
   </p>
   <p>
    À i ricconi è praputenti
   </p>
   <p>
    Di Palleca è Ciamannaccia
   </p>
   <p>
    S'ùn valia la distrezza
   </p>
   <p>
    Li faciani li minacci;
   </p>
   <p>
    Sicch'è aviani in cunclusioni
   </p>
   <p>
    Tuttu à so dispusizioni.
   </p>
   <p>
    Ma l'infamu di Murandi
   </p>
   <p>
    Scurrunò la parintia;
   </p>
   <p>
    L'arristò tutti in un ghjornu
   </p>
   <p>
    È ni feci la stirpia;
   </p>
   <p>
    È li latri pallichesi
   </p>
   <p>
    L'aviani fattu la spia.
   </p>
   <p>
    Quindici funi impiccati
   </p>
   <p>
    Tutti quanti à meza piazza;
   </p>
   <p>
    Omini di gran' valori
   </p>
   <p>
    Lu fiori di la noscia razza;
   </p>
   <p>
    Forsi saristi o Santonu
   </p>
   <p>
    Par fà ni la vindicanza.
   </p>
   <p>
    == Da veda dinò ==
   </p>
   <p>
    a nanna di u Cuscionu
   </p>
   <p>
    == Rifarenzi ==
   </p>
   <p>
    Salvatore Viale, Canti popolari corsi, 1855, Fabiani:Bastia
   </p>
   <p>
    N. Tommaseo, 1841, Canti popolari - Canti toscani, corsi, illirici, greci, Venezia
   </p>
   <p>
    A. L. A. Fée, Voceri, Canti pupulari di a Corsica, 1850, Derivaux
   </p>
   <p>
    Nanna di Corsica
   </p>
  </body>
 </text>
</TEI>
