<TEI>
 <teiHeader>
  <fileDesc>
   <titleStmt>
    <title>
     M'innamoru
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/M%27innamoru"/>
     <date>
      2016-04-14T06:48:11Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    M'innamoru
   </head>
   <p>
    M'innamoru hè una puesia creata da u pueta in lingua corsa Ghjacumu Santu Versini (1867-1922), dettu Buscagliolu. Hè stata publicata in A Cispra:
   </p>
   <p>
    L'aria accarezza. Si vede stelle
   </p>
   <p>
    Indì l'ochji di e zitelle.
   </p>
   <p>
    U sole bellu ti face d'oru
   </p>
   <p>
    È m'innamoru.
   </p>
   <p>
    À mezu pratu ci hè tanti fiori !
   </p>
   <p>
    Femu cullane cum'è i signori !
   </p>
   <p>
    U sole bellu ti veste d'oru
   </p>
   <p>
    È m'innamoru.
   </p>
   <p>
    I pulloni infrondanu le rame:
   </p>
   <p>
    Cuntemu ci tutte le nostre brame !
   </p>
   <p>
    U sole bellu ti frisgia d'oru
   </p>
   <p>
    È m'innamoru.
   </p>
   <p>
    Più cà l'acqua fresca di a funtana
   </p>
   <p>
    Sè fresca, sè limpida, sè sana ...
   </p>
   <p>
    U sole bellu t'introscia d'oru
   </p>
   <p>
    È m'innamoru.
   </p>
   <p>
    Si sò carchi di sangue i chjarasgi :
   </p>
   <p>
    Hè tempu di pindini è di basgi !
   </p>
   <p>
    U sole bellu t'accende d'oru
   </p>
   <p>
    È m'innamoru.
   </p>
   <p>
    ==Referenze==
   </p>
   <p>
    Ceccaldi, Matteiu (1976) Antulugia di a litteratura corsa - Anthologie de la littérature corse, Klincksieck: Paris
   </p>
   <p>
    Puesia in lingua corsa
   </p>
  </body>
 </text>
</TEI>
