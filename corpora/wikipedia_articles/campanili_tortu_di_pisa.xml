<TEI>
 <teiHeader>
  <fileDesc>
   <titleStmt>
    <title>
     Campanili tortu di Pisa
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Campanili%20tortu%20di%20Pisa"/>
     <date>
      2015-05-05T01:09:32Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Campanili tortu di Pisa
   </head>
   <p>
    U Campanili tortu di Pisa (o Campanile tortu di Pisa), ancu chjamatu simpliciamenti campanili tortu o torra di Pisa, hè u campanili di u cattidrali di Santa Maria Assunta, in a celebrissima piazza di u Domu di a quali hè u munimentu u più famosu par via di a so pindenza carattaristica, chì hè ancu u simbulu di a cità è un di i simbuli d'Italia.
   </p>
   <p>
    Si tratta d'un campanili altu circa 56 metri (58,36 metri cunsidarendu u pianu di fundazioni), custruitu duranti dui seculi, trà u dodicesimu è u quattordicesimu seculu. Pisanti 14.453 tonni, ci pridumineghja a linia curva, incù ghjiri d'arcati cechi è sei piani di lughjetti. A so pindenza hè duvuta à un cidimentu di u tarrenu sottustanti chì era dighjà successu in i primi fasi di a custruzzioni.
   </p>
   <p>
    L'inclinazioni di l'edifiziu misura oghji 3,97°, rispettu à l'assu virticali. A torra hè gistita da l'Opara di a Primaziali Pisana, impresa chì gistisci tutti i munumenti di a piazza di u Domu in Pisa. U campanili tortu hè statu prupostu com'è una di i setti maravigli di u mondu mudernu.
   </p>
   <p>
    == Storia ==
   </p>
   <p>
    === A custruzzioni ===
   </p>
   <p>
    I travagli principiàni u 9 aostu 1173 (mentri l'annu 1174, sicondu u calindariu pisanu, in u quali l'annu principiava u 25 marzu). Com'è era di solitu à fà incù i fari è incù i custruzzioni aghjacenti à u mari in generali, i fundamenti funi lasciati à ripasà par un annu sanu. Parechji studii trà i più ricenti attribuiscini a paternità di u prugettu à Diotisalvi, chì à listessu periudu custruiti u battisteru. L'analugii trà i dui edifizii sò difatti numarosi, è in particulari u tipu di fundazioni. Altri autori sughjiriscini inveci Gherardi, mentri sicondu Vasari i travagli funi principiati da Bonanno Pisanu. A tesa di Vasari, oghji cunsidarata priva di fundamentu, fù inveci cunsidarata valida soprattuttu dopu à u ritruvamentu in a vicinanza di u campanili d'una petra tumbali cù u nomu di u Bonanno, murata in l'atriu di l'edifiziu.
   </p>
   <p>
    I travagli ripresini in u 1275 sottu a vida di Ghjuvanni di Simonu è Ghjuvanni Pisanu, aghjunghjendu à a custruzzioni pricidenti altri trè piani. In u tentativu di riddrizzà a torra, i trè piani aghjunti tendini à incurvà si in sensu oppostu à a pindenza. U campanili fù cumplittatu à a mità di u seculu succissivu, aghjunghjendu a cella campanaria.
   </p>
   <p>
    === I restauri ===
   </p>
   <p>
    Dapoi a so custruzzioni u strapiombu hè crisciutu di manera impurtanta, ma in u corsu di i seculi ci sò stati ancu longhi periodi di stabilità o ancu di riduzzioni di a pindenza. In u corsu di l'Ottucentu u campanili subiti impurtanti ristauri, chì purtàni, par asempiu, à l'isulamentu di u basamentu di a torra. I travagli, effittuati sottu a dirizzioni di Lisandru Gherardesca, contribuitini à scartà difinitivamenti a tiuria, sustinuta da parechji studii di l'ebbica, chi u campanili saria statu cuncipitu pindenti dipoi a so urighjini.
   </p>
   <p>
    Dapoi marzu 2008 a torra hà righjuntu u liveddu difinitivu di cunsulidamentu sottu u prufilu di l'inclinazioni, di 3,97°, incù un spustamentu à a cima di u campanili di guasi un mezu metru è 'ssu valori divaria firmà inalteratu par alminu altri 300 anni.
   </p>
   <p>
    == Chjusura ==
   </p>
   <p>
    A torra fù chjusa à u publicu u 7 ghjinnaghju 1990  parchì l'inclinazioni era ghjunta à 4,50 metri è dunqua era divintatu cuncretu u risicu d'affundamentu. U campanili fù riapartu u 15 dicembri 2001 dopu ch'è l'inclinazioni fussi stata ridutta di 44 cm grazia à i travagli custati 53 miliardi di liri in tuttu.
   </p>
   <p>
    == Struttura ==
   </p>
   <p>
    A struttura di u campanili incurpureghja dui stanzi. Una à a basa di a torra, cunnisciuta com'è sala di u Pesciu, par via d'un bassurilievu chì raprisenta un pesciu. 'Ssa sala ùn hà micca suffittu, essendu di fattu u cavu di a torra. L'altra inveci hè a cella campanaria, à u settimu aneddu. Dilimitata da i mura di u camminamentu supranu, hè anch'edda à celi apartu è à u centru, par via di un'apartura, ed hè pussibuli à veda u pian tarrenu di a torra. Sò inoltri prisenti trè rampi di scali: un'inintarrotta da a basa fina à u sestu aneddu, ind'eddu si esci fora; una, più chjuca chì porta da u sestu aneddu à u settimu; infini una sempri più chjuca, chì porta da u settimu aneddu à a summità.
   </p>
   <p>
    == Scheda ==
   </p>
   <p>
    Elevazioni di piazza di u Domu: circa 2 metri sopra u liveddu di u mari
   </p>
   <p>
    Altezza: 58,36 metri (100 braccia pisani) annantu à u pianu di fundazioni
   </p>
   <p>
    Altezza annantu à u tarrenu: 55,86 metri annantu à u latu più bassu è 56,70 metri annantu à u latu più altu
   </p>
   <p>
    Altezza di ogni loghja: 5,82 metri (2 partichi o 10 braccia pisani)
   </p>
   <p>
    Diamitru esternu à a basa: 15,484 metri
   </p>
   <p>
    Diamitru internu à a basa: 7,368 metri
   </p>
   <p>
    Diamitru di a fundazioni: 19,58 metri
   </p>
   <p>
    Diamitru di u foru à a fundazioni: 4,5 metri
   </p>
   <p>
    Circumfarenza à a basa: 48,6 metri (100 peda pisani)
   </p>
   <p>
    Pesu: 14.453 tonni
   </p>
   <p>
    Dirizzioni di a pindenza: 1173-1250 N, 1272-1997 S
   </p>
   <p>
    Campani tutali: 7
   </p>
   <p>
    Campana più grandi: "L'Assunta"; 2,5 tonni, fusa in 1655
   </p>
   <p>
    Campana più antica: "Pasquareccia", fusa in 1262
   </p>
   <p>
    Scalini finu à a cella campanaria: 296
   </p>
   <p>
    ==Citazioni==
   </p>
   <p>
    Hè citatu a torra di Pisa in a puisia U Duttori chì faci parti di i Puisii Ghjucosi di Paulu Matteiu di la Fuata:
   </p>
   <p>
    Oh! chì duttori ! Hà solcu mari è portu ;
   </p>
   <p>
    Hà vistu à Pisa è u campanili tortu,
   </p>
   <p>
    Da li porghi è li riporghi,
   </p>
   <p>
    È chì sà quantu n'hè mortu !
   </p>
   <p>
    Parla in crusca, ma incapuccia,
   </p>
   <p>
    Chì hè un Tuscanu di Carbuccia.
   </p>
   <p>
    == Altri torri pindenti in Pisa ==
   </p>
   <p>
    Bench'eddu fussi u più famosu, u campanili di Santa Maria Assunta ùn hè micca l'unicu campanili tortu in Pisa: u solu custituitu par a maiò parti di rena è terra rossa hè causa di l'inclinazioni di altri dui torri campanarii, è dinò di parechji edifizii: u campanili di a ghjesgia di San Nicola, à l'estremità opposta di via Santa Maria, vicinu à u Lungarno, chì mostra un'inclinazioni di 2,5 gradi, è u campanili di a ghjesgia di San Micheli di i Scalzi (in stu casu ancu a ghjesgia hè pindenti), à mità strada di u viali di i Piaghji, chì hè inclinatu di 5 gradi.
   </p>
   <p>
    ==Gallaria d'imaghjini==
   </p>
   <p>
    == Noti ==
   </p>
   <p>
    == Liami esterni ==
   </p>
   <p>
    Situ ufficiali
   </p>
   <p>
    Visita virtuali di a torra di Pisa
   </p>
   <p>
    Torri di Pisa
   </p>
   <p>
    Pisa
   </p>
   <p>
    Archititturi rumanichi di Pisa
   </p>
   <p>
    Pisa
   </p>
   <p>
    Domu di Pisa
   </p>
  </body>
 </text>
</TEI>
