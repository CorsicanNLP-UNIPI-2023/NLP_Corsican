<TEI>
 <teiHeader>
  <fileDesc>
   <titleStmt>
    <title>
     Preti Santu
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Preti%20Santu"/>
     <date>
      2015-07-01T16:35:17Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Preti Santu
   </head>
   <p>
    Preti Santu hè una puisia di Monsignori di la Fuata (1817-1899). Hè stata publicata in A Muvra in 1928.
   </p>
   <p>
    ==Preti Santu==
   </p>
   <p>
    Preti Santu, 'ssu ghjornu, ùn vulia pridicà, mai i so paruchjani u pricuronu assai, dicendu li frà altru:
   </p>
   <p>
    « Or pridicheti!
   </p>
   <p>
    Ci hè ghjenti chì v’ascolta,
   </p>
   <p>
    Ùn ci hè travagli
   </p>
   <p>
    Nè ci hè da fà racolta.
   </p>
   <p>
    Ma preti Santu capizava:
   </p>
   <p>
    « Oh! cantemu ci la messa
   </p>
   <p>
    È attimpemu à un’altra volta
   </p>
   <p>
    Chì s’è mettu mani in pasta
   </p>
   <p>
    A ghjurnata nun mi basta! »
   </p>
   <p>
    Un ci volsi tantu, parò, à metta lu in cicca chì era da un pezzu ch’eddu l’avia cotta à i piccatori di tutti i mammi. È cusì ci passonu chjughi è maiò, zatti e pescicani.
   </p>
   <p>
    Si nimu vendi
   </p>
   <p>
    Si circa un bacineddu,
   </p>
   <p>
    Ma s’eddu cumpra
   </p>
   <p>
    Vurria un capiteddu.
   </p>
   <p>
    Ùn si faci più nigoziu
   </p>
   <p>
    Senza volpi sotti teddu
   </p>
   <p>
    Par furtuna ùn ci hè più tonti
   </p>
   <p>
    È sà ognunu li so conti.
   </p>
   <p>
    ...
   </p>
   <p>
    Ci hè ghjuvanotti
   </p>
   <p>
    Ch’ùn maincani di taglia,
   </p>
   <p>
    Ma grazia à Diu
   </p>
   <p>
    Si posa è un si travaglia:
   </p>
   <p>
    Bedda pampana è  micca uva,
   </p>
   <p>
    Granu pocu è mori di paglia.
   </p>
   <p>
    Ancu u pioppu cresci
   </p>
   <p>
    Ma lu fruttu po duv’hè ?
   </p>
   <p>
    ...
   </p>
   <p>
    Cusì oziosi
   </p>
   <p>
    Ci n’hè per ogni locu,
   </p>
   <p>
    D’istati à l’ombra,
   </p>
   <p>
    D’invernu sò à lu focu;
   </p>
   <p>
    Si passeghja pa li piazzi
   </p>
   <p>
    È si parla ch'è di ghjocu,
   </p>
   <p>
    Ma finitu lu bucconu
   </p>
   <p>
    U so ventri hè à lampionu.
   </p>
   <p>
    ...
   </p>
   <p>
    U muradori?
   </p>
   <p>
    Ùn ci hè pighjò canaglia.
   </p>
   <p>
    Par fà più prestu
   </p>
   <p>
    Dò i quatri ed eddu i taglia,
   </p>
   <p>
    Buffa terra è mazzacani »!
   </p>
   <p>
    Cusì avanza la muraglia.
   </p>
   <p>
    O  maè, ma quista po...
   </p>
   <p>
    Tinarà quant’edda pò!
   </p>
   <p>
    —  Ma fighjuleti
   </p>
   <p>
    Mi pari ch’edda trenni,
   </p>
   <p>
    À una vintata
   </p>
   <p>
    Chì sà po ch’edd’ùn zenni!
   </p>
   <p>
    — Caru meiu, seti un bricconu,
   </p>
   <p>
    Tinarà.li vostri antenni!
   </p>
   <p>
    Ancu a coda à l’animali
   </p>
   <p>
    Trenna sempri, ùn casca mai.
   </p>
   <p>
    ...
   </p>
   <p>
    U vinaghjolu
   </p>
   <p>
    Sà nimu comu eddu hè?
   </p>
   <p>
    Chì compra à quattru
   </p>
   <p>
    Eppo rivendi à trè!
   </p>
   <p>
    Eddu hè turcu ma u so vinu
   </p>
   <p>
    Hè cristianu più ch'è mè.
   </p>
   <p>
    Lu miraculu di Cana
   </p>
   <p>
    Lu fà spessu la funtana!
   </p>
   <p>
    ...
   </p>
   <p>
    Di l’avvucati
   </p>
   <p>
    Qual' tocca sta cantina ?
   </p>
   <p>
    Sani la leghji
   </p>
   <p>
    È trovani l’uncina;
   </p>
   <p>
    Poni fà mi un bon prucessu:
   </p>
   <p>
    Hè pagata la ghjaddina!
   </p>
   <p>
    E mi buscu a currizzioni,
   </p>
   <p>
    Li ghjastemi è li canzoni!
   </p>
   <p>
    Pur' l'aghju ditta
   </p>
   <p>
    E ùn vardu in faccia à nimu,
   </p>
   <p>
    Resca chì resca
   </p>
   <p>
    Li lodu tutti è stimu,
   </p>
   <p>
    Ma ci voli a so passata
   </p>
   <p>
    Tantu à l’ultimu ch'è à u primu.
   </p>
   <p>
    È parchì po l’avvucati ?
   </p>
   <p>
    Forsi ùn facini piccati?
   </p>
   <p>
    La sa u clienti
   </p>
   <p>
    Ch’ùn porta lu rigalu
   </p>
   <p>
    Si l’avvucatu hè bonu
   </p>
   <p>
    O s’eddu hè malu,
   </p>
   <p>
    È quandu eddu lu li porta
   </p>
   <p>
    Ci voli ancu di prigà lu,
   </p>
   <p>
    Faci finta di un vulè lu,
   </p>
   <p>
    Hà la lingua di lu meli.
   </p>
   <p>
    S'tù pichji à l’usciu
   </p>
   <p>
    Di pedi è non di mani
   </p>
   <p>
    Sta pur' sicuru
   </p>
   <p>
    Chì subitu aprarani;
   </p>
   <p>
    Si li mani po sò bioti
   </p>
   <p>
    Sarà grazia ancu d’entrani
   </p>
   <p>
    È s’tù entri sarà prova
   </p>
   <p>
    Si tu piazzi una parola.
   </p>
   <p>
    Sponi la causa
   </p>
   <p>
    Ed eddu nun t’ascolta.
   </p>
   <p>
    Ripeti ancora:
   </p>
   <p>
    « Andeti! Un’altra volta,
   </p>
   <p>
    Aval’ sò troppu occupatu.
   </p>
   <p>
    Dopu fattu la racolta
   </p>
   <p>
    Turnareti è vidaremu
   </p>
   <p>
    Chì vantaghju no avaremu. »
   </p>
   <p>
    Parti u clienti,
   </p>
   <p>
    Ma hè peghju ch’ùn capì.
   </p>
   <p>
    Vultò à l’aostu.
   </p>
   <p>
    « Com’hè, sè sempri quì
   </p>
   <p>
    Ma chì asseccu ch'è tù sè!
   </p>
   <p>
    Forsi ha ghjuntu po qualchì... »
   </p>
   <p>
    Eppo cerca li so braccia
   </p>
   <p>
    Com'è dì: « Qualchì fugaccia.»
   </p>
   <p>
    Li da dui scuda,
   </p>
   <p>
    Allora cambia tonu
   </p>
   <p>
    — Ùn hè par quista,
   </p>
   <p>
    Ma seti troppu bonu.
   </p>
   <p>
    È u clienti bassu, bassu
   </p>
   <p>
    « Oh ti ghjunghi 'llu fuonu!
   </p>
   <p>
    Aval' dici: ùn hè par quista!
   </p>
   <p>
    Cusì perdi tù la vista! »
   </p>
   <p>
    La causa hè mala?
   </p>
   <p>
    N’importa! Venga quì.
   </p>
   <p>
    S’edda era bona
   </p>
   <p>
    Ùn ci era po da chì.
   </p>
   <p>
    Parchì studia l’avvucatu
   </p>
   <p>
    Ch'è par causi cusì?
   </p>
   <p>
    Hè pa u falsu è non pa u veru,
   </p>
   <p>
    Dicia bè preti Sampieru.
   </p>
   <p>
    O bona o mala
   </p>
   <p>
    La causa ùn pò scappà.
   </p>
   <p>
    Ùn si cerca altru
   </p>
   <p>
    Ch'è ghjaddi da spiumà,
   </p>
   <p>
    È più grassu hè lu clienti
   </p>
   <p>
    Più la causa durarà.!
   </p>
   <p>
    Comu sò tutti uguali
   </p>
   <p>
    L’avvucati po d’avali!
   </p>
   <p>
    Quiddu di Aiacciu
   </p>
   <p>
    È quiddu di Bastia
   </p>
   <p>
    Ti ghjoca à u stacciu,
   </p>
   <p>
    Hà l’ugna di l’arpia!
   </p>
   <p>
    Quil' di Corti è quil' di Calvi:
   </p>
   <p>
    Paga forti è dà 'llu à bia.
   </p>
   <p>
    L’avvucatu di Sartè?
   </p>
   <p>
    Libera nos, Domine!
   </p>
   <p>
    ==Da veda dinò==
   </p>
   <p>
    Paulu Matteiu di la Fuata
   </p>
   <p>
    Puesia in lingua corsa
   </p>
  </body>
 </text>
</TEI>
