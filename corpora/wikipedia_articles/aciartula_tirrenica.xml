<TEI>
 <teiHeader>
  <fileDesc>
   <titleStmt>
    <title>
     Aciartula tirrenica
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Aciartula%20tirrenica"/>
     <date>
      2017-10-11T06:37:46Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Aciartula tirrenica
   </head>
   <p>
    L' acertula tirrenica (o aciartula tirrenica) (Podarcis tiliguerta) hè una spezia di rettile chì face parte di a famiglia di i Lacertidae endemica di a Corsica è di a Sardegna, induv'ella si scontra in parechji ambienti cum'è spiaghje, machja, fureste dichjarinate, è dinù in e custruzzione umane. Ci cuabita incù un'altra acertula endemica Podarcis siculus, in cuncurrenza incun ella in certe zone è incù a quale pò ibridà si.  Hè unu animale diurnu chì si nutrisce per u più d'invertebrati. A femina face sei à dodici ovi chì mettenu dui mesi è mezu à spulcisce. 'Ss'acertula conta una dicina di sottuspezie, è ùn hè micca cunsiderata cum'è minacciata à i ghjorni d'oghje.
   </p>
   <p>
    == Descrizzione ==
   </p>
   <p>
    Hè un'acertula longa 20 cm, chì a coda ne ripprisenta dui terzi di a lunghezza di u corpu. E femine sò marrone incù e righe pallide annantu à u spinu è i lati. I masci ponu avvicinà si à u verde annantu à corpu è i fianchi. Quelli prisentanu punti turchini. A coda pò qualchì volta esse turchina.. L'acertula tirrenica hà unu corpu abbastanza tondu, incù scaglie lisce appena carenate è in generale cunvesse.
   </p>
   <p>
    U sottu di u corpu hè biancu, giallu, aranciu è à le volte ancu rossu, ma u culore vivu ùn hè qualchì volta prisente ch'è vicinu à a gola.
   </p>
   <p>
    Esiste una forte variabilità ind'è certe pupulazione (in mutivi è in taglia), in particulare annantu à i picculi isulotti. Esistenu dinù variazione di culori, è si pò vede per indettu  certi individui tutalmente reticulati è l'altri guasi senza marche, o certi assai bughji - guasi niricci. l'iride di l'ochji essendu giallu-arancinu.
   </p>
   <p>
    == Ripartizione è ambiente ==
   </p>
   <p>
    'Ssa spezia si scontra in Sardegna è in Corsica. Hè prisente da u livellu di u mare sin'à 1800 metri. Hè assente di e zone à debule vegetazione di bassa altitudine (sittori cultivati di a costa orientale), è ancu di l'altupianu di Bonifaziu, chì sò più favurevuli à certe sottuspezie di Podarcis siculus. In e zone menu favurevule à quell'ultima e duie spezie cuabitanu. A so prisenza hè più rara à parte da 1600 metri. À l'infora di 'sse zone hè assai prisente è friquenta una grande varietà di mezi : spiaghje, machja, fureste dichjarinate, è dinù e custruzzione umane.
   </p>
   <p>
    Frà e 10 sottuspezie mintuvate, ottu si scontranu in Corsica - in generale sò pupulazione chjuche, limitate à unu o dui individui.
   </p>
   <p>
    == Biolugia, cumportamentu ==
   </p>
   <p>
    Hè unu rettile diurnu è oviparu, chì pò campà sin'à 10 anni. I masci sò in generale territuriali ma ponu tullerà si quand'ellu ci hè pocu spaziu cum'è annantu à parechji picculi isulotti, induv'ellu si pò avè sin'à deci acertule per metru quatratu. Assai agile, colla annantu à i scogli per scaldà si à u sole.
   </p>
   <p>
    L'acertula tirrenica ùn inguerna micca è ferma attiva tuttu l'inguernu, ma a so attività cala, in particulare quandu l'inguernu hè ruvidu o in altitudine induve e timperature sò più fresche.
   </p>
   <p>
    === Alimentazione ===
   </p>
   <p>
    'Ss'acertula hè insettivora, ciò chì custituisce un'alimentazione tipica frà l'acertule. Cunsoma insetti, ragni o miriapodi di piccula taglia.
   </p>
   <p>
    === Riproduzione ===
   </p>
   <p>
    I dui partenarii s'accoppianu d'aprile o di maghju, è a femina face sei à dodici ovi chì mettenu dui mesi è mezu à spulcisce. L'ovi misuranu da 10 à 12 mm, è i chjuchi circa 5 à 6 cm à a nascita, cuntendu ne a coda.
   </p>
   <p>
    I casi d'ibridazione naturale trà 'ssa spezia è a spezia Podarcis siculus sò stati mintuvati, in ogni casu in Sardegna.
   </p>
   <p>
    === Particularità ===
   </p>
   <p>
    Pare ch'è l'acertula tirrenica prisenta un tassu altu di polidattilia (prisenza d'unu o parechji diti supplementarii) in e pupulazione sarde studiate, finominu raru ind'è l'acertule.
   </p>
   <p>
    == Listinu di e sottuspezie ==
   </p>
   <p>
    Ci sò e siguente sottuspezie :
   </p>
   <p>
    Podarcis tiliguerta contii Lanza &amp; Brizzi, 1977
   </p>
   <p>
    Podarcis tiliguerta eiselti (Lanza, 1972)
   </p>
   <p>
    Podarcis tiliguerta granchii Lanza &amp; Brizzi, 1974
   </p>
   <p>
    Podarcis tiliguerta grandisonae (Lanza, 1972)
   </p>
   <p>
    Podarcis tiliguerta maresi (Lanza, 1972)
   </p>
   <p>
    Podarcis tiliguerta pardii Lanza &amp; Brizzi, 1974
   </p>
   <p>
    Podarcis tiliguerta ranzii (Lanza, 1966)
   </p>
   <p>
    Podarcis tiliguerta rudolphisimonii Brizzi &amp; Lanza, 1975
   </p>
   <p>
    Podarcis tiliguerta tiliguerta (Gmelin, 1789)
   </p>
   <p>
    Podarcis tiliguerta toro (Mertens, 1932)
   </p>
   <p>
    == Cunfusione pussibile incù altre acertule ==
   </p>
   <p>
    L'acertula tirrenica s'assumiglia assai à Podarcis muralis, ma quella ùn hè micca prisente in Corsica è Sardegna. S'assumiglia dinù à certe sottuspezie di Podarcis siculus (in particulare Podarcis sicula cetti) chì prisentanu frisgiulture simile annantu à u corpu, ma 'quelle sò in generale pocu prisente in u daretu di u corpu. Inoltre, ind'è l'acertula tirrenica a gola hè pichjinata invece hè unita ind'è Podarcis siculus.
   </p>
   <p>
    Hè infine dinù simile à unu altra acertula, l'acertulone, chì prisenta eppuru unu corpu più plattu, una culurazione in punti è chì ne l'iride hè grisgiu-verde (è micca giallu-arancinu, cum'è ind'è Podarcis tiliguerta).
   </p>
   <p>
    == Tassunumia ==
   </p>
   <p>
    À l'iniziu numinata Lacerta tiliguerta da Gmelin in u 1789 'ssa spezia fù piazzata in u generu Podarcis da Engelmann è al. in u 1993.
   </p>
   <p>
    Esiste una grande sferenza genetica trà e pupulazione di Corsica è di Sardegna. In particulare l'analise genetiche di 'sse pupulazione mostrranu una divergenza di l'ordine di u 6 % chì diveria ghjustificà l'esistenza di duie spezie distinte. In 'ssu casu e pupulazione corse cambierianu di nome scentificu, apposta chì i nomi validi si raportanu à di i campioni sardi.
   </p>
   <p>
    == Minacce è prutezzione ==
   </p>
   <p>
    A spezia hè classificata cum'è "Preoccupazione minore" da l'UICN è ùn hè dunque micca cunsiderata cum'è in priculu.
   </p>
   <p>
    A so cumpetizione incù Podarcis siculus ùn pare micca mette la priculu, eppuru 'ssa situazione hè menu prupiziu à l'acertula tirrenica annantu à parechji isulotti di piccula taglia.
   </p>
   <p>
    == Etimolugia ==
   </p>
   <p>
    L'epitetu specificu di 'ssa spezia, tiliguerta, vene di a latinisazione di u so nome sardu.
   </p>
   <p>
    == Bibliugrafia ==
   </p>
   <p>
    Brizzi &amp; Lanza, 1975 : The natural history of the Macinaghju Islets (northeastern Corsica) with particular reference to their herpetofauna. Natura, vol. 66, n° 1/2, p. 53-72.
   </p>
   <p>
    Gmelin, 1789 : Caroli a Linné Systema naturae. 13. ed., Tom 1 Pars 3. G. E. Beer, Lipsiae, p. 1033-1516.
   </p>
   <p>
    Lanza, 1972 : The natural history of the Cerbicale Islands (southeastern Corsica) with particular reference to their herpetofauna. Natura, vol. 63, n° 4, p. 345-407.
   </p>
   <p>
    Lanza &amp; Brizzi, 1974 : On two new Corsican microinsular subspecies of Podarcis tiliguerta (Gmelin, 1789). Natura, vol. 65, n° 3/4, p. 155-193.
   </p>
   <p>
    Lanza &amp; Brizzi, 1977 : The lizard of Piana di Cavallu Island (southeastern Corsica): Podarcis muralis contii subsp. nova. Natura, vol. 68, n° 3/4, p. 157-165.
   </p>
   <p>
    Mertens, 1932 : Zur Verbreitung und Systematik einiger Lacerta-Formen der Apenninischen Halbinsel und der Thyrrenischen Inselwelt. Senckenbergiana, vol. 14, p. 235-259.
   </p>
   <p>
    Fauna di Corsica
   </p>
   <p>
    Lacertidae
   </p>
   <p>
    == Note ==
   </p>
  </body>
 </text>
</TEI>
