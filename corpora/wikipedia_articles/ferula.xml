<TEI>
 <teiHeader>
  <fileDesc>
   <titleStmt>
    <title>
     Ferula
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Ferula"/>
     <date>
      2019-04-29T19:21:31Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Ferula
   </head>
   <p>
    A ferula (Ferula communis) hè una spezia di pianta chì faci parti di a famiglia di l'Apiaceae. Hè prisenti da u cantu di u mari insin'à 400 metri. Si scontra à spessu à u cantu di i stradona, o in i loca ind'eddu ci hè statu in incendiu. Hè una pianta chì teni i casci. I foglii sò simplici è triangulari. A ferula hè alta 2 à 4 metri. Fiurisci da aprili à ghjugnu.
   </p>
   <p>
    A ferula s'assumiglia à parechji pianti, com'è:
   </p>
   <p>
    u finochju, ma a ferula hè più maiori
   </p>
   <p>
    accadi dinò chì a ferula fussi cunfusa incù a cicuta, chì hè alta un metru o dui.
   </p>
   <p>
    a ferula pò essa cunfusa dinò ancu a finochja: Peucedanum paniculatum, una pianta endemica di Corsica è alta sin'à 1,20 metru.
   </p>
   <p>
    A ferula t'hà una radica mori longa è soda ed hè difficiuli à scalzà.
   </p>
   <p>
    Hè una pianta tossica, vilanosa.
   </p>
   <p>
    À tempi antichi, a ferula era usata da i stitutori o da i parenti par pichjà annantu à i diti o i mani di i sculari è di i ziteddi.
   </p>
   <p>
    == In Corsica ==
   </p>
   <p>
    A ferula cumuna hè prisenti in Corsica. Si trova in piaghja. Ma esisti dinò in i circondi di Bonifaziu un antra spezia di ferula: a ferula d'Arrigoni.
   </p>
   <p>
    A ferula hè ancu chjamata: a ferla (in u Fiumorbu) o a vezza (in Balagna).
   </p>
   <p>
    A ferula hè periculosa è vilanosa pà u bistiamu, chì faci scuncià i pecuri o i vacchi, è ancu i cavaddi è i porchi. I pò ancu fà more. U principiu attivu hè a ferulosida, ch'impedisce u sangue di coagulà. Si po curà cù a vitamina K in certi casi. Par quissa i pastori tagliani a ferula o a sradicheghjani in i pascuri. Hè à a fini di l'istatina chì a ferula hè più tossica, quandu edda secca è tandu, ci hè u risicu chì i bestii a manghjessini.
   </p>
   <p>
    === U legnu ===
   </p>
   <p>
    U legnu di a ferula era usatu à spessu. U legnu di a ferula, quand'eddu hè seccu, diventa duru duru ma ferma lebbiu. 'Ssu legnu era adupratu par esempiu, una volta smizatu, par arrutà i forbici, i culteddi o i rasoghji.
   </p>
   <p>
    In Pasqua, era di tradizioni d'usà a ferula secca par trascinà u focu sacru. U focu era biniditu da u preti in piazza di ghjesgia è dopu à a cirimonia, ognunu si purtava u focu sacru in casa soia par via di a ferula accesa.
   </p>
   <p>
    === A sbarabattula firulaghja ===
   </p>
   <p>
    A Sbarabattula firulaghja (Papilio hospiton) hè una sbarabattula endemica di a Corsica è a Sardegna. Hè una spezia d'impurtanza mundiali, ed hè prutettu da a cunvinzioni internaziunali di Washington pa i spezii di fauna è di flora minacciati di sparizioni. A sbarabattula firulaghja hè assuciata à spessu incù a ferula, apposta chì u brugu si nutrisci di ferula pà u più (ma dinò d'altri pianti com'è a ruta, o a pastinaccia). A sbarabattula firulaghja s'assumiglia mori à un'antra spezia di sbarabattula: a sbarabattula finuchjaghja, ma quidda hè assuciata incù u finochju.
   </p>
   <p>
    ==Lessiculugia==
   </p>
   <p>
    A ferula hè ancu chjamata in corsu a ferla o a finochja (per via di a sumiglianza incù u finochju).
   </p>
   <p>
    ==Da vede dinò==
   </p>
   <p>
    Bassiccia
   </p>
   <p>
    Cardu marinu
   </p>
   <p>
    Ferula (genaru)
   </p>
   <p>
    Ferula d'Arrigoni
   </p>
   <p>
    Magydaris pastinacea
   </p>
   <p>
    Ochjigrisgiu
   </p>
   <p>
    Pedi puddinu
   </p>
   <p>
    Rundonu
   </p>
   <p>
    == Rifarenzi ==
   </p>
   <p>
    Conrad, Marcella, I corsi è e piante salvatiche, avà è innanzi, 1981], [[Adecec]
   </p>
   <p>
    == Liami ==
   </p>
   <p>
    A ferula - Mimoria di l'avvene
   </p>
   <p>
    == Da veda dinò ==
   </p>
   <p>
    a ferula: u genaru
   </p>
   <p>
    a ferula d'Arrigoni
   </p>
   <p>
    a Farfalla ferulaghja
   </p>
   <p>
    a flora di Corsica
   </p>
   <p>
    a Sbarabattula firulaghja (Papilio hospiton)
   </p>
   <p>
    Apiaceae
   </p>
   <p>
    Flora di Corsica
   </p>
  </body>
 </text>
</TEI>
