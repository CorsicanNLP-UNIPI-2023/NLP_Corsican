<TEI>
 <teiHeader>
  <fileDesc>
   <titleStmt>
    <title>
     Gabbianu corsu
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Gabbianu%20corsu"/>
     <date>
      2016-06-12T14:51:29Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Gabbianu corsu
   </head>
   <p>
    U Gabbianu corsu (Larus audouinii) hè un acellu chì face parte di a famiglia di i Laridae. A scuperta scentifica di u gabbianu corsu hè stata fatta per a prima volta in Corsica, in 1826, in u golfu di Vintilegne è in l'isulotti Bruzzi, da Charles Payraudeau. U nome latinu Larus audouinii hè statu datu in onore di u naturalistu francese Jean Victoire Audouin. U gabbianu corsu hè un acellu marinu, chì ùn friquenta ch'è u litturale è l'isulotti. À i ghjorni d'oghje, a populazione mundiale hè stimata à circa 20 000 coppii, tutti situati in l'areale di u Mare Terraniu. A populazione più impurtante si trova in Spagna, in u delta di l'Ebru. In la rigione di Catalogna, ci hè circa 16000 coppii. In u sessanta invece, a populazione mundiale tutale era stimata à 2000 coppii, è 'ssa spezia era tandu in traccia di sparisce.
   </p>
   <p>
    U gabbianu corsu hè longu 45-55 cm. A so apertura alare hè 115-145 cm. Pesa da 600 à 800 grammi. A cuvata di u gabbianu corsu hè di dui o trè ovi, d'aprile o di maghju. I piulaconi sò allevati dopu durente 5 simane.
   </p>
   <p>
    U gabbianu corsu pò essa cunfusu incù l'acula marina cumuna. Ma ci sò e differenze trà e dui spezie: u gabbianu corsu hè bizzichirossa, invece l'acula marina cumuna hè bizzichigialla. U gabbianu corsu hè dinù più chjuca è e so ale sò più strette ch'è quelle di l'acula marina cumuna. Infine, e patte di u gabbianu corsu sò grisge-verde, quand'elle sò gialle ind'è l'acula marina cumuna.
   </p>
   <p>
    U gabbianu corsu manghja picculi pesci. Accade ancu ch'ella catturessi insetti maiori. Ma ùn friquenta micca i rumenzulaghji, cum'ella face l'acula marina cumuna.
   </p>
   <p>
    == Prutezzione ==
   </p>
   <p>
    U gabbianu corsu hè un acellu schersissimu è minacciatu di sparizione, ancu s'è a populazione mundiale tutale hà crisciutu un pocu 'ssi ultimi anni. Hè scrittu annantu à a Lista Rossa di e spezie minacciate di l'IUCN. Hè prutetta da:
   </p>
   <p>
    a Cunvenzione di Berna : annessu II
   </p>
   <p>
    a Cunvinzione di Bonn : Annessu I
   </p>
   <p>
    a Cunvinzione di Barcilona: Annessu II du u protocollu
   </p>
   <p>
    == In Corsica ==
   </p>
   <p>
    U gabbianu corsu hè prisente in Corsica. Si stima ch'ellu ci hè un centu di coppii in Corsica. 'Sse populazione sò in Aiacciu in Asprettu, annantu à parechji isulotti cum'è Finuchjarola, a Giraglia è Capense, i Lavezzi è e Cerbicale. A culonia di gabbiani corsi di u Capicorsu hè rimarchevule, è per via di quessa, l'isulotti Finuchjarola anu ottinutu u statutu di Riserva naturale. Difatti, u gabbianu corsu hè diventatu unu di i simbuli di u Capicorsu.
   </p>
   <p>
    E minacce per a populazione di l'isula di gabbianu corsu venenu in particulare di l'accriscimentu recente di a populazione d'acule marine cumune. Difatti, u gabbianu corsu soffre di 'ssa abundenza d'acule marine cumune, perchè li pò manghjà i so ovi o i so piulaconi, ma li pì dinù catturà e so prede. Un' antra minaccia per u gabbianu corsu, vene da a ghjente chì sbarcanu annantu à i siti ind'ellu hè arrighjunatu, ancu quand'ellu hè difesu. Chì hè impurtante chì 'ssi acelli ùn fussini micca diranghjati, perchè accade chì tandu, l'adulti fughjenu da u nidu, lascendu i so piulaconi soli, chì ponu tandu esse catturati da i so predatori.
   </p>
   <p>
    ==Lessicu==
   </p>
   <p>
    U gabbianu corsu hè ancu chjamatu l'acula marina corsa.
   </p>
   <p>
    == Da vede dinù ==
   </p>
   <p>
    l' acula
   </p>
   <p>
    l' acula marina
   </p>
   <p>
    l'avifauna di Corsica
   </p>
   <p>
    == Referenze ==
   </p>
   <p>
    Thibault, Jean-Claude, Acelli di Corsica - Les oiseaux de Corse, 1983, PRNC (in francese)
   </p>
   <p>
    L'acula marina corsa
   </p>
   <p>
    == Ligami ==
   </p>
   <p>
    Lessicu - L'acelli, Adecec
   </p>
   <p>
    Articulu annantu à l'acula marina cumuna è l'acula marina corsa in Corse-matin
   </p>
   <p>
    Laridae
   </p>
   <p>
    Avifauna di Corsica
   </p>
  </body>
 </text>
</TEI>
