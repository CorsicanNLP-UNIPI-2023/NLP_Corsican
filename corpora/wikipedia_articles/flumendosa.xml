<TEI>
 <teiHeader>
  <fileDesc>
   <titleStmt>
    <title>
     Flumendosa
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Flumendosa"/>
     <date>
      2019-08-11T17:18:20Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Flumendosa
   </head>
   <p>
    U Flumendosa hè u sicondu fiumu di Sardegna, ghjusta daretu u Tirsu.
   </p>
   <p>
    == Giugrafia ==
   </p>
   <p>
    Pidda a so fonti in u massicciu di u Gennarghjentu, in a pruvincia di Nuaru, à u pedi di a Punta Perdida d'Aria à 1270 metri d'altitudina.
   </p>
   <p>
    Si lampa in u Mar' Tirrenu di paru à i cità di Muravera è Villaputzu, in a pruvincia di Cagliari.
   </p>
   <p>
    Prima a custruzzioni d'una vigata di dighi chì imbarrani u so corti è quiddu di u so affluenti, u fiumu avia un ghjettu di 22 m3/siconda incù un massimu di 730. U so bacinu hà una suparficia di u 1775 km quatrati.
   </p>
   <p>
    U fiumu era chjamatu Saeprus da i Rumani.
   </p>
   <p>
    == Lavi artifiziali ==
   </p>
   <p>
    U so corti hè imbarratu in dui posti da dighi impunenti. U prima rampali hè statu rializatu trà 1948 è 1949 in a vola di Bau Muggeris, à 801 metri d'altitudina. 'Ssu rampali crea u lavu altu di u Flumendosa. A so lunghezza hè 6 km, a so larghezza 1.5 km è a so capacità 61 milioni di m3.
   </p>
   <p>
    Trè cintrali idruelettrichi suttarranii culligati da gallarii è da cundutti furzati sò usati par a pruduzzioni d'energia elettrica. L'acqui si lampani in u lavu artifiziali di sa Teula à livanti di Villagrande Strisaili à un'altitudina di 240 metri è da quà inviati in a pianura di Tortolì cù u fini d'irrigà vasti zoni circunvicini.
   </p>
   <p>
    A siconda diga chì hè stata rializata in u 1952 si situighja à un'altitudina di 268 metri di paru à u Nuragu Arrubiu è forma u lavu di u mezu Flumendosa. 'Ssu sicondu lavu hè monda più maiò chì u prima ed hè lungu 17 km, largu circa 500 metri è a so capacità hè di 317 milioni di m3. Pruduci dinò l'energia idruelettrica è i so acqui sò usati par l'irrigazioni di u Campidanu. Una gallaria u cullega à u lavu artifiziali di u Mulargia.
   </p>
   <p>
    == Erusioni ==
   </p>
   <p>
    U cursu di u Flamendosa suvita prufundi è spittaculari vaddi scavati in a rocca. Attraversa i furesti densi suvitendu ambienti naturali è diffarenti. In u corsu di i millennii, hà scavatu in prufundità a parti miridiunali di u massicciu di u Gennarghjentu siparendu lu à u nordu di u monti Perdedu  è dividindu à punenti l'altupianu di u Sarcidanu di i calcagna di Seulo è di Sadali. I scudderi monda alti, fruttu di l'erusioni di i so affluenti annantu à i rocchi calcarii, sò monda spittaculari. I so affluenti ani dinò criatu vaddi prufundi da induva si poni ammirà i famosi calcagna.
   </p>
   <p>
    == Affluenti ==
   </p>
   <p>
    riu Narbonionniga
   </p>
   <p>
    riu Arrudopiu
   </p>
   <p>
    riu Calaresu
   </p>
   <p>
    riu a so Frusca
   </p>
   <p>
    riu Nuluttu
   </p>
   <p>
    riu Flumineddu
   </p>
   <p>
    riu Gruppa
   </p>
   <p>
    riu Mulargia
   </p>
   <p>
    riu Bintinoi
   </p>
   <p>
    riu Spigulu
   </p>
   <p>
    riu s'Acqua Callenti
   </p>
   <p>
    riu Uri
   </p>
   <p>
    == Noti ==
   </p>
   <p>
    Sardegna
   </p>
  </body>
 </text>
</TEI>
