<TEI>
 <teiHeader>
  <fileDesc>
   <titleStmt>
    <title>
     A Benedizzione di u Sabatu Santu
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/A%20Benedizzione%20di%20u%20Sabatu%20Santu"/>
     <date>
      2015-07-09T13:54:11Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    A Benedizzione di u Sabatu Santu
   </head>
   <p>
    A Benedizzione di u Sabatu Santu hè una puesia scritta da Lisandru Ambrosi  (1798-1842). Hè stata publicata in A Muvra in u 1937.
   </p>
   <p>
    ==A Benedizzione di u Sabatu Santu==
   </p>
   <p>
    Càspita! Prete Paulu
   </p>
   <p>
    À mè m’hà campatu!
   </p>
   <p>
    In casa, u diavule
   </p>
   <p>
    S’era impusessatu.
   </p>
   <p>
    Un certu rimore
   </p>
   <p>
    Sempre ci facia,
   </p>
   <p>
    Chì mai lu Signore
   </p>
   <p>
    Entrà ci pudia.
   </p>
   <p>
    Ellu, per un bracciu,
   </p>
   <p>
    U cacciò in u chjassu
   </p>
   <p>
    Cum'è un zitellacciu,
   </p>
   <p>
    È mandà lu à spassu.
   </p>
   <p>
    Ch’avà sò sicuru,
   </p>
   <p>
    Per intal’à un’altra ora
   </p>
   <p>
    Zaccaneghji puru
   </p>
   <p>
    Si resta fora.
   </p>
   <p>
    Ellu, quant’à mè,
   </p>
   <p>
    Hè un santonu à veru;
   </p>
   <p>
    Manc’unu ùn ci n’hè
   </p>
   <p>
    In tuttu lu cleru.
   </p>
   <p>
    Cù una so spergiata
   </p>
   <p>
    Restò benedetta
   </p>
   <p>
    Tutta una facciata
   </p>
   <p>
    Di a casa è una fetta.
   </p>
   <p>
    Cù trè altre spergiate
   </p>
   <p>
    Per tuttu scialbò,
   </p>
   <p>
    È à le latinate
   </p>
   <p>
    Ch’ellu stuppulò,
   </p>
   <p>
    Ogni cosa tremava,
   </p>
   <p>
    Tarantuli è topi.
   </p>
   <p>
    U focu stridava
   </p>
   <p>
    Per finu à le scopi.
   </p>
   <p>
    Quelle parulloni
   </p>
   <p>
    Piglionu e tittelle,
   </p>
   <p>
    Tupponu i tufoni
   </p>
   <p>
    Ch’escianu e candelle.
   </p>
   <p>
    U spaternustrime
   </p>
   <p>
    Durò per quattru ore
   </p>
   <p>
    È lu mio magnime
   </p>
   <p>
    À lu sacru tenore.
   </p>
   <p>
    Di pidochji è puci
   </p>
   <p>
    Tamanta brigata
   </p>
   <p>
    Maiò ch'è li ruci
   </p>
   <p>
    Sunò la scupata.
   </p>
   <p>
    Restonu cumpunte,
   </p>
   <p>
    À la so prucantula,
   </p>
   <p>
    Duie furcine unte,
   </p>
   <p>
    Tr'è fusi è una grattula.
   </p>
   <p>
    Un par di pignatti
   </p>
   <p>
    Cumpunti restonu
   </p>
   <p>
    Cu trè o quattru piatti
   </p>
   <p>
    Da lu santu sonu.
   </p>
   <p>
    La mio paghjola
   </p>
   <p>
    Restò benedetta,
   </p>
   <p>
    La miò cazzarola,
   </p>
   <p>
    La falce è l’accetta.
   </p>
   <p>
    U mio pisciatoghju
   </p>
   <p>
    Restò benedettu,
   </p>
   <p>
    U mio cuvertoghju
   </p>
   <p>
    Cù tuttu lu lettu.
   </p>
   <p>
    Tutti i mio piatti,
   </p>
   <p>
    I sparti è cupputi,
   </p>
   <p>
    Pìgnule è pignatti,
   </p>
   <p>
    Suppere è ambuti.
   </p>
   <p>
    Oh lu gran bisbigliu
   </p>
   <p>
    Chì in casa sunava!
   </p>
   <p>
    Sin’à u mio ciarnigliu
   </p>
   <p>
    Chì mai l’aduprava.
   </p>
   <p>
    Più bella scena
   </p>
   <p>
    Vede ùn si pudia:
   </p>
   <p>
    A mio catena
   </p>
   <p>
    Passava è venia.
   </p>
   <p>
    È u mio tinellu,
   </p>
   <p>
    A sechja, a ciarretta
   </p>
   <p>
    Da nantu u purtellu
   </p>
   <p>
    Saltonu nu a stretta.
   </p>
   <p>
    E mio gallinelle
   </p>
   <p>
    Chì facenu l’ove
   </p>
   <p>
    Piglionu e purtelle:
   </p>
   <p>
    Mai più l’aghju trove.
   </p>
   <p>
    U mio mannarinu
   </p>
   <p>
    Da chèrciula intese,
   </p>
   <p>
    Pigliò u purtellinu,
   </p>
   <p>
    Scappò pè u paese.
   </p>
   <p>
    U mio troppu in sala
   </p>
   <p>
    Duve nantu pusava,
   </p>
   <p>
    Per sopra la scala
   </p>
   <p>
    Cullava è falava.
   </p>
   <p>
    È le mio prisutte
   </p>
   <p>
    D’appese à le grate
   </p>
   <p>
    Strapponu tutte
   </p>
   <p>
    Da le so spergiate.
   </p>
   <p>
    Per più scrianzatu
   </p>
   <p>
    Ch’ell’era u mio gattu,
   </p>
   <p>
    Restò accustumatu,
   </p>
   <p>
    Ùn scuzzò più pignattu.
   </p>
   <p>
    Eo, cum'è una foglia,
   </p>
   <p>
    Trimava in l’anghjone;
   </p>
   <p>
    Mi surtia la voglia
   </p>
   <p>
    Di fà più canzone.
   </p>
   <p>
    Pensate! Ch’avia
   </p>
   <p>
    In una cascia, in fondu,
   </p>
   <p>
    Una geografia
   </p>
   <p>
    Di tuttu lu mondu;
   </p>
   <p>
    Una mantinella
   </p>
   <p>
    Tutta tufunata
   </p>
   <p>
    Incù una curbella
   </p>
   <p>
    Ma tutta sfundata.
   </p>
   <p>
    A la so preghiera
   </p>
   <p>
    La pezza restò
   </p>
   <p>
    Tale quale ella era
   </p>
   <p>
    Nè mai più stracciò.
   </p>
   <p>
    Avale tuttu aghju
   </p>
   <p>
    Più santu ch'è prima,
   </p>
   <p>
    Sunch'è u calamaghju,
   </p>
   <p>
    A penna è la rima.
   </p>
   <p>
    Puesia in lingua corsa
   </p>
  </body>
 </text>
</TEI>
