<TEI>
 <teiHeader>
  <fileDesc>
   <titleStmt>
    <title>
     Rinatu Coti
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Rinatu%20Coti"/>
     <date>
      2019-10-03T11:15:51Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Rinatu Coti
   </head>
   <p>
    Rinatu Coti hè un scrittori in lingua corsa, pueta è autori di tiatru.
   </p>
   <p>
    ==Biugrafia==
   </p>
   <p>
    Rinatu Coti hè natu u 20 dicembri 1944 in Aiacciu. Hà cullaburatu à parechji rivisti, frà i quali si pò mintuvà: Terra Corsa, U Muntese, Le Petit Bastiais, Populu Corsu, Kyrn, A Chjamata, A Fiara, U Ribombu, A Rivista. Hè statu u cufundadori è ridattori di a rivista litteraria trimisinca Rigiru, chì fù celebra in l'anni 1970 è 1980, è carattaristica di a "leva di u sittanta". Rinatu Coti hà scrittu dinò i testi par parechji gruppi di cantu corsi, com'è Cinqui Sò, A Filetta è Petru Dieghi. Faci parti di Locu Teatrale. Hè dirittori avali di a cullizzioni "Parolli scelti" in l'edizioni "Cismonte è Pumonti".
   </p>
   <p>
    A lingua aduprata da Rinatu Coti hè a parlata taravesa, quidda di u so paesi nativu: Pila è Canali.
   </p>
   <p>
    == Opari ==
   </p>
   <p>
    === Prosa ===
   </p>
   <p>
    U vangonu neru: rumanzu publicatu in a rivista Rigiru n° 1 à 16, da 1974 à 1981
   </p>
   <p>
    Una Spasimata: rumanzu publicatu in 1985
   </p>
   <p>
    Guai di a Signora, raconti corti publicati in 1985
   </p>
   <p>
    Raconti, raconti corti publicati in 1986
   </p>
   <p>
    Un omu: rumanzu publicatu in 1987
   </p>
   <p>
    A Signora: rumanzu publicatu in 1987
   </p>
   <p>
    U Crucivia: rumanzu publicatu in 1989
   </p>
   <p>
    I Ghjorna persi: raconti
   </p>
   <p>
    A Travisagna: rumanzu cortu, publicatu da l'autori annantu à a Reta in 2001
   </p>
   <p>
    In u me Filu: cronachi publicati in 2002
   </p>
   <p>
    === Tiatru ===
   </p>
   <p>
    U maceddu (1988)
   </p>
   <p>
    U sonniu di Raffaedda (1992)
   </p>
   <p>
    I cummari (1990-1992)
   </p>
   <p>
    Babbu Guidu (1996)
   </p>
   <p>
    U seminariu (1993)
   </p>
   <p>
    L'Acula bianca (1997)
   </p>
   <p>
    A mazzera di a luna (1998)
   </p>
   <p>
    A stanza di u spichju (1999)
   </p>
   <p>
    Barbottu è Zupponu (2000)
   </p>
   <p>
    L'arburi lacrimaghju (2003)
   </p>
   <p>
    === Puisia ===
   </p>
   <p>
    Par viaghju
   </p>
   <p>
    U labirintu
   </p>
   <p>
    Aligria
   </p>
   <p>
    ===Filusufia===
   </p>
   <p>
    Intornu à l'essezza
   </p>
   <p>
    === Testi diversi===
   </p>
   <p>
    Sant'Andria: un testu annantu à a festa di Sant'Andria, publicatu annantu à u situ di Matina latina
   </p>
   <p>
    == Stratti corti ==
   </p>
   <p>
    Eccu unu strattu di In vindemia (1990):
   </p>
   <p>
    Dumenicu spiega à u ziteddu chì zi Simonu ùn strappava mai una caspa o un grafogliulu di mani. Apradava sempri a so cultedda. Cusì ùn vastava nemmenu un graneddu. Era un omu à l’usu anticu, rispittosu di l’altri d’ogni cosa.
   </p>
   <p>
    Era quissa un’attitudina bedda chì si miritava propiu unu rispettu maiò.
   </p>
   <p>
    A so vigna a tinia com’è una parsona. A curava. L’amava. Ùn ingannava a vigna, a vigna mai l’ingannava. Ùn faltava una volta nè zi Simonu à a vigna nè a vigna à zi Simonu. Faci chì, a vindemia era una circunstanza di primura. Sulenna ancu si pò dì.
   </p>
   <p>
    À participacci, andavani chjamati sempri i listessi parsoni. Erani parsoni cunnisciuti. Chì ùn ci vulia chì l’uva fussi coltra à l’allera. È zi Simonu era d’ochji. Abbadava ogni particulari. Sì calchì sgarzunottu tarucconu fessi unu sguvernu strappaccendu una caspa, era subitu crastunatu. Di sicuru, ùn andaia à risicundà. Passava è vinia in i canneddi, dicendu : « Ùn si strappa l’uva, si cogli ! ».
   </p>
   <p>
    Fighjulava in i bigonzuli i caspi chì spimpinnavani. Capizzava. Era cuntenti. A vindemia era bedda. D’altrondi, a so uva era di numata in i dintorni. È a soia a vindemia era sempri bedda.
   </p>
   <p>
    À meziornu si spustava chì a cuddazioni era pronta. Tuttugnunu si trimbava in fantasia, a roba era bona. Tianu di carri vaccina, pasta asciutta. I vindimiadori ùn erani presi in risa. È a vindemia di zi Simonu era corsa.
   </p>
   <p>
    Dopumeziornu, si calcicava l’uva è pò a ghjenti si ni cunturrava. Ogni parsona si lucinziava cù a so sporta piena in bocca. Ogni faccia ridia.
   </p>
   <p>
    Zi Simonu salutava cunchjudendu : « À custannu chì veni, sì Diu voli, sì Diu voli ». Bisogna à dilla, Diu avia vulsutu tanti tanti anni.
   </p>
   <p>
    Eccu dinò una puisia corta ricacciata da U Labirintu, ma ricca di sensu chì hè un  simbulu putenti di a diversità. Hè stata scritta u 29 uttrovi di u 1985 ed hè intitulata 'Una scaglia':
   </p>
   <p>
    Mancava una scaglia
   </p>
   <p>
    Ùn si feci a petra
   </p>
   <p>
    Mancava una petra
   </p>
   <p>
    Ùn si feci a casa
   </p>
   <p>
    Mancava una casa
   </p>
   <p>
    Ùn si feci a cità
   </p>
   <p>
    Mancava una cità
   </p>
   <p>
    Ùn si feci a ghjenti
   </p>
   <p>
    Mancava una ghjenti
   </p>
   <p>
    Ùn si feci a terra
   </p>
   <p>
    Mancava una terra
   </p>
   <p>
    Ùn si feci u mondu
   </p>
   <p>
    Mancava una scaglia
   </p>
   <p>
    Ùn si feci u mondu
   </p>
   <p>
    ==Lessicu==
   </p>
   <p>
    A lingua aduprata da Rinatu Coti in i so opari hè ricchissima. A variità taravesa di a lingua corsa chì hè a soia cumporta mori parolli, sprissioni, dirivati di u bassu latinu. Eccu uni pochi di 'ssi parolli è buccati, utuli par capiscia megliu a so opara:
   </p>
   <p>
    di leva in purleva: da una generazioni à l'altra
   </p>
   <p>
    aramazzè à ...: ringraziendu à
   </p>
   <p>
    u branconu: una branca maiori d'un arburi
   </p>
   <p>
    ancu di grazia: par furtuna
   </p>
   <p>
    aduchjà: indulciscia, divintà più dolci
   </p>
   <p>
    intaccà u focu: accenda u focu
   </p>
   <p>
    à l'abrugata: à a trabucinata, quand'è u soli tramonta
   </p>
   <p>
    abbadà: essa attentu à
   </p>
   <p>
    essa in aliconu: essa in gioa, cuntintissimu (u nomu veni da l'anticu monti grecu Aliconu)
   </p>
   <p>
    lucinzià si: dì "à veda ci"
   </p>
   <p>
    == Noti ==
   </p>
   <p>
    == Bibliugrafia ==
   </p>
   <p>
    Rinatu Coti, I Nomi di i paesi, Nucariu : Cismonte è Pumonti Edizione, 1984
   </p>
   <p>
    Rinatu Coti, U Labirintu, Nucariu : Cismonte è Pumonti Edizione, 1988
   </p>
   <p>
    Rinatu Coti, Intornu à l'Essezza, Nucariu : Cismonte È Pumonti Edizione, 1989
   </p>
   <p>
    Rinatu Coti, In u me filu, Edizioni Matina latina, 2002
   </p>
   <p>
    == Liami ==
   </p>
   <p>
    http://www.rinatucoti.org/ U situ di l'autori]
   </p>
   <p>
    Rinatu Coti in l'emissioni Palisà d'Alta Frequenza
   </p>
   <p>
    Coti, Rinatu
   </p>
   <p>
    Coti, Rinatu
   </p>
  </body>
 </text>
</TEI>
