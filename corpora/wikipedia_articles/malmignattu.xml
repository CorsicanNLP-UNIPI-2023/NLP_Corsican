<TEI>
 <teiHeader>
  <fileDesc>
   <titleStmt>
    <title>
     Malmignattu
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Malmignattu"/>
     <date>
      2019-10-03T11:19:39Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Malmignattu
   </head>
   <p>
    U malmignattu (o malmignattulu) (Latrodectus tredecimguttatus) hè un tipu di ragnu chì faci parti di a famiglia di i Theridiidae. Si scontra in tutta a rigioni di u Mediterraniu ma dinò in u nordu di l'Africa, in Asia Cintrali, in Russia suttana è in l'Isuli Canarii. Pò essa priculosu pa l'omu. Era ancu cunnisciutu da i grechi à tempi antichi antichi. U malmignattu hè neru, è t'hà à spessu trè paghji di tacchi rossi, calchì volta chjirchati bianchi o giaddi. I patti sò forti è neri. U malmignattu hè discrittu à spessu com'è pussidendu tredici tacchi rossi. Ma esistini calchì variazioni, apposta chì pò accada chì 'ssi tacchi fussini bianchi.
   </p>
   <p>
    Ci hè un impurtantu dismurfisimu sessuali ind'è u malmignattu, postu chì a femina (8-18 mm) hè bedda più maiori ch'è u masciu (3-6 mm). L'adulti masci si trovani da maghju à sittembri, quandu i femini inveci si scontrani da maghju à nuvembri. U malmignattu cattura i so predi vivi par via di una ragnata abbastanza maiori, ma bedda piattata è si nutrisci par u più d'insetti. Accadi chì l'accupiamentu fussi priculosu pà u masciu, chì pò essa divuratu tandu da a femina.
   </p>
   <p>
    Vivi in ragnati moltu resistenti incù una forma irregulari in ariali à machja meditarrania bassa, à spessu aridi è pitrosi, frà sassa è muretti; moltu raramenti u malmignattu si pò truvà vicinu à i casi di campagna.
   </p>
   <p>
    U malmignattu hè vilanosu, è una pizzicatura pò ancu essa murtali. Ci vò d'andà subitu à u spidali o à a clinica. U vilenu agisci da 10 minuti à un'ora. Ma sola a femina hè vilanosa .
   </p>
   <p>
    ==Tassunumia==
   </p>
   <p>
    Un sinonimu cumunu di Latrodectus tredecimguttatus hè Latrodectus mactans tredecimguttatus.
   </p>
   <p>
    == In Corsica ==
   </p>
   <p>
    U malmignattu hè cumunu in Corsica. Hè ancu chjamatu a zinevra. Si scontra à spessu in u centru di a Corsica è in Pumonti. Hè più raru in Cismonti. Hè piuttostu da marzu à sittembri chì ci hè u risicu di fà si pizzicà.
   </p>
   <p>
    Ci conta Roccu Multedo chì si scuntrava à spessu in l'arghji in tempi di tribbiera o in i lecci suvarini.
   </p>
   <p>
    In i tempi, sicondu Roccu Multedo, s'aduprava a fiamma par curà ni a pugnitura è in Osani, era imprudatu u forru caldu.
   </p>
   <p>
    ==Citazioni==
   </p>
   <p>
    Accadi chì u malmignattu fussi citatu in a cultura corsa. Par asempiu in a ghjastema:
   </p>
   <p>
    Ch'idda ti pugni a malmignatta !
   </p>
   <p>
    ==Rifarenzi==
   </p>
   <p>
    ==Liami==
   </p>
   <p>
    U malmignattu - Uffiziu di l'Ambienti di a Corsica
   </p>
   <p>
    I ragni priculosi di Corsica
   </p>
   <p>
    U malmignattu (in francesu)
   </p>
   <p>
    Videu di u malmignattu
   </p>
   <p>
    Theriiidae
   </p>
   <p>
    Ragnu di Corsica
   </p>
   <p>
    Insetti di Corsica
   </p>
  </body>
 </text>
</TEI>
