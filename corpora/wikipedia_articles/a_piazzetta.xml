<TEI>
 <teiHeader>
  <fileDesc>
   <titleStmt>
    <title>
     A Piazzetta
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/A%20Piazzetta"/>
     <date>
      2015-07-09T14:44:10Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    A Piazzetta
   </head>
   <p>
    A Piazzetta hè un situ nantu à u web è un giurnale in lingua corsa. U situ hè statu lanciatu di dicembre 2007, da una squadra di ghjovani bastiacci. U giurnale hè statu lanciatu di ferraghju 2009. A Piazzetta tratta di manera satirica di l'attualità corsa o internaziunale.
   </p>
   <p>
    ==U bloggu==
   </p>
   <p>
    U bloggu s'intituleghja "blog scherzosu, puliticamente scurrettu è certe volte appena gattivu". Si tratta d'ogni sughjettu d'attualità, corsa o internaziunale, di pulitica, di cultura corsa, di musica è di tennulugia muderna, ecc., d'ogni tema chì pò interessà i ghjovani è ancu i menu ghjovani.
   </p>
   <p>
    Detta quessa, ci vole à aghjunghje chì e tematiche liate di modu "tradiziunale" à a lingua corsa sò belle rinnuvate. Hè un estru mudernu è ghjovanu chì detta a scrittura è l'usu di a lingua, ringraziendu à Diu, ùn hè micca sempre accademicu.
   </p>
   <p>
    S'è a tunalità glubale hè piuttostu scherzosa è à volte "gattiva", si ponu ritruvà attempu u spiritu bastiacciu di a macagna è una riflessione critica nant'à a Corsica. Ma soprattuttu, A Piazzetta hè un situ da fà ride, è l'articuli ridiculi ùn mancanu micca.
   </p>
   <p>
    I scrittori si chjamanu Ussamà Ben Lazezu, U Sgaiuffu, U Webmaestru, Pichjettu.
   </p>
   <p>
    Si po aghjunghje ch'è u situ cumprende dinù articuli cumpletti annantu à temi culturali. Certi sugetti sò trattati incù prufundezza è certe volte ùn anu micca equivalente in lingua francese o inglese. Si pò cità per esempiu, frà altri, l'articuli annantu à : Ghjuvan Paulu Poletti, Canta u Populu Corsu, a bandera corsa.
   </p>
   <p>
    U situ hè apertu dinù à e cullaborazione di i littori: ci hè un foru, è ancu una parte intitulata "Tribuna libera di i lettori" ind'ellu si pò pustà cummunicazione.
   </p>
   <p>
    ==U ghjurnale==
   </p>
   <p>
    À parte da frivaghju 2009, A Piazzetta hà lanciatu dinù un ghjurnale. 'Ssu ghjurnale hè distribuitu gratisi in a Corsica sana. Avendu vintu un cuncorsu intitulatu "ghjovani in mossa", i redattori di A Piazzetta anu sceltu di cunsacrà u premiu à finanzà i primi esemplarii di u ghjurnale gratisi.
   </p>
   <p>
    Nove numeri di u ghjurnale sò stati esciuti sin'à avà.
   </p>
   <p>
    A Piazzetta si prisenta cum'è un esempiu di ciò chì si pò fà per rinvivisce a lingua corsa. S'è l'iniziative cum'è A Piazzetta si multiplicheghjanu, ci dà à pensà ch'è a lingua corsa, minacciata di sparizione da quì à a fine di u seculu XXI (cum'è 90 per centu di e lingue di a pianetta), a di pò fà à francà u seculu.
   </p>
   <p>
    ==Liame==
   </p>
   <p>
    U situ di A Piazzetta
   </p>
   <p>
    U ghjurnale A Piazzetta
   </p>
   <p>
    Rivista litteraria in lingua corsa
   </p>
  </body>
 </text>
</TEI>
