<TEI>
 <teiHeader>
  <fileDesc>
   <titleStmt>
    <title>
     Triangulu
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Triangulu"/>
     <date>
      2015-07-09T08:25:04Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Triangulu
   </head>
   <p>
    In giumitria, u triangulu  hè un poligunu furmatu da trè anguli o vertici è da trè lati. Ripprisenta a figura incù u più picculu numaru di lati, chì trè hè u numaru minimu di sigmenti nicissarii par dilimità una superficia chjusa.
   </p>
   <p>
    == Carattaristichi di u triangulu ==
   </p>
   <p>
    U triangulu hè carattarizatu da i siguenti prubità:
   </p>
   <p>
    hè una figura indifurmevuli, à a diffarenza di i poliguni incù un grandi numaru di lati; assignati i lunghezzi di i lati, sò ditarminati univucamenti ancu l'anguli;
   </p>
   <p>
    hè l'unicu poligunu par u quali ùn hè micca richiestu ch'eddu sii rigulari parch'eddu si pudissi circuscriva è iscriva una circumfarenza, parchì par trè punti passa sempri una è una sola circumfarenza;
   </p>
   <p>
    a somma di l'anguli interni hè uguali à un angulu paru, veni à dì 180°, essendu quantunqua pricisatu chì 'ss'ugualità vali sultantu in a giumitria euclidea è micca in altri tipi di giumitria com'è a giumitria sferica è quidda iperbolica, induva inveci 'ssa somma hè, rispittivamenti, più maiori è minori ch'è 180°;
   </p>
   <p>
    a somma di dui lati devi essa sempri più grandi ch'è u terzu latu, è à a diffarenza di dui lati devi essa sempri più minori ch'è u terzu latu.
   </p>
   <p>
    Dui trianguli sò cungruenti s'eddi suddisfani alminu un di i criterii di cungruenza.
   </p>
   <p>
    Dui trianguli si dicini simili s'eddi suddisfani alminu un di i criterii di similitudina.
   </p>
   <p>
    == Classificazioni di i trianguli ==
   </p>
   <p>
    I trianguli poni essa classificati siont'è a lunghezza rilativa di i lati:
   </p>
   <p>
    In un triangulu equilateru tutti i lati ani una lunghezza uguali. Un triangulu equilateru si pò difiniscia di manera equivalenti com'è triangulu equiangulu, vali à dì un triangulu chì t'hà i so anguli interni di uguali ampiezza, para à 60°.
   </p>
   <p>
    In un triangulu isusceli dui lati ani una lunghezza uguali. Un triangulu isusceli si pò difiniscia di manera equivalenti com'è un triangulu chì t'hà dui anguli interni di uguali ampiezza.
   </p>
   <p>
    In un triangulu scalenu tutti i lati ani lunghezzi diffarenti. Un triangulu scalenu si pò difiniscia di manera equivalenti com'è un triangulu avendu i trè anguli interni d'ampiezzi diffarenti.
   </p>
   <p>
    I trianguli poni essa classificati ancu siont'è i diminsioni di u so angulu internu più ampiu; sò discritti di seguitu usendu i gradi d'arcu.
   </p>
   <p>
    Un triangulu rettu (o triangulu rittangulu) hà un angulu internu di 90°, veni à dì un angulu rettu. U latu oppostu à l'angulu rettu hè dittu iputenusa; hè u latu più longu di u triangulu rettu. L'altri dui lati di u triangulu sò ditti cateti. Par stu triangulu vali u tiurema di Pitagora.
   </p>
   <p>
    Un triangulu ottusu hà un angulu internu di più di 90°, veni à dì un angulu ottusu.
   </p>
   <p>
    Un triangulu acutu hà tutti l'anguli interni di più di 90°, veni à dì t'hà trè anguli acuti.
   </p>
   <p>
    Un triangulu equiangulu, veni à dì s'è hà tutti l'anguli interni uguali, veni à dì di 60°.
   </p>
   <p>
    Par i trianguli chì ùn sò micca rittanguli vali una generalisazioni di u tiurema di Pitagora cunnisciuta in trigunumitria com'è tiurema di Carnot.
   </p>
   <p>
    == Punti nutevuli ==
   </p>
   <p>
    À ogni triangulu sò assuciati parechji punti, ciascunu di i quali assumi un rollu chì, in calchì manera, u qualificheghja com'è cintrali par u triangulu stessu. Si poni definiscia sti punti di manera cuncisa riferendu si à un triangulu T di u quali dinutemu cù A, B è C i vertici è i lati opposti rispittivamenti cù a, b è c.
   </p>
   <p>
    l'ortucentru di T hè l'intersizzioni di i so altezzi;
   </p>
   <p>
    u baricentru o cintroidi di T hè l'intersizzioni di i so midiani;
   </p>
   <p>
    l'incentru di T hè l'intersizzioni di i so trè bisettrici, vali à dì u centru di l'inchjerchju di T;
   </p>
   <p>
    u circucentru di T hè l'intersizzioni di i so trè assi, vali à dì u centru di a so circumfarenza circuscritta (vedi circumchjerchju);
   </p>
   <p>
    l'excentru di T oppostu à un di i so vertici A hè l'intersizzioni di a so bisettrici in A è di i dui bisettrici esterni rilativi à i dui vertici rimanenti B è C;
   </p>
   <p>
    u puntu di Bevan di T hè u circucentru di u triangulu excintrali di T;
   </p>
   <p>
    u puntu d'Apolloniu di T hè l'intersizzioni di i trè sigmenti chì rispittivamenti uniscini un vertici A di T incù u puntu in u quali l'exchjerchju di T oppostu à A hè tangenti à u chjerchju tangenti à i trè exchjerchji di T;
   </p>
   <p>
    u puntu di Gergonne di T hè l'intersizzioni di i trè sigmenti chì rispittivamenti uniscini un vertici A di T incù u puntu in u quali u latu di T oppostu à A hè tangenti di l'inchjerchju di T;
   </p>
   <p>
    u puntu di Nagel di T hè l'intersizzioni di i trè sigmenti ciascunu di i quali unisci un vertici di T incù u puntu in u quali u so latu oppostu hè tangenti di u currispundenti exchjerchju;
   </p>
   <p>
    u puntu di Nabulionu di T hè l'intersizzioni di i trè sigmenti chì cullegani ognunu di i so vertici A incù u centru di u triangulu equilateru custruitu, esternamenti à T, nantu à u latu a oppostu à A;
   </p>
   <p>
    u centru di i novi punti di T hè u centru di u cusiddittu chjerchju di i novi punti (o chjerchju di Feuerbach) di T; sti novi punti cumprendini i trè punti medii di i lati di T, i trè peda di l'altezzi di T, i punti medii di i trè sigmenti ciascunu di i quali unisci un vertici di T incù l'ortucentru di T.
   </p>
   <p>
    == Formuli ==
   </p>
   <p>
    === Formuli trigunumetrichi ===
   </p>
   <p>
    L'aria d'un triangulu pò essa truvata par via trigunumetrica. Usendu i lettari di a figura à dritta, l'altezza h=a\sin\gamma. Sustituiscendu quissa in a formula truvata innanzi (par via giumetrica), S=\frac{1}{2}ab\sin\gamma. L'aria d'un triangulu hè dunqua ancu uguali à u mezu pruduttu di dui lati par u sinu di l'angulu cumpresu.
   </p>
   <p>
    Par via di cunsiquenza, par l'idantità \sin x=\sin(\pi-x), l'aria d'un qualsiasi triangulu incù i dui lati a è b è l'angulu cumpresu \gamma, hè uguali à l'aria di u triangulu incù i stessi lati a è b ma incù l'angulu cumpresu supplimintariu (\pi-\gamma)
   </p>
   <p>
    L'aria d'un parallelugramma incù dui lati aghjacenti a è b è angulu cumpresu \gamma hè u doppiu di quidda di u triangulu chì hà i stessi dati, veni à dì ab\sin\gamma.
   </p>
   <p>
    Par risolva u triangulu, veni à dì ditarminà a misura di tutti i lati è anguli, dati dui lati è l'angulu cumpresu frà eddi, o un latu è i dui anguli aghjacenti, s'usani u tiurema di i sini è u tiurema di u cusinu, quist'ultimu essendu megliu cunnisciutu cù u nomu di tiurema di Carnot.
   </p>
   <p>
    L'aria A di u triangulu pò essa misurata incù a formula matematica:
   </p>
   <p>
    A = \frac{bh}{2},
   </p>
   <p>
    induva b hè a basa è h l'altezza à edda rilativa, parchì u triangulu hè cunsidaratu com'è a mità d'un parallelugramma di basa b è altezza h.
   </p>
   <p>
    Di manera altirnativa l'aria di u triangulu pò essa calculata incù
   </p>
   <p>
    A = \sqrt{p(p - a)(p - b)(p - c)},
   </p>
   <p>
    induva a, b è c sò i lati è p u mezu perimetru (Formula d'Erone).
   </p>
   <p>
    === Formuli analitichi ===
   </p>
   <p>
    Cunsidarendu un triangulu ABC in u pianu cartesianu individuatu par via di i coppii di cuurdinati di i vertici (x_A,y_A), (x_B,y_B), (x_C,y_C).
   </p>
   <p>
    A so aria A hè datu da l'esprissioni
   </p>
   <p>
    A=\frac{1}{2} \left| \det\begin{pmatrix}x_A &amp; x_B &amp; x_C \\ y_A &amp; y_B &amp; y_C \\ 1 &amp; 1 &amp; 1\end{pmatrix} \right| = \frac{1}{2} \big| x_A (y_B - y_C) - x_B(y_A - y_C) + x_C (y_A - y_B) \big|,
   </p>
   <p>
    oppuri incù un'esprissioni chì ùn improda micca u cuncettu di matrici
   </p>
   <p>
    A = \frac{ \big| (y_B-y_A)(x_C-x_B)+(y_B-y_C)(x_B-x_A) \big|}{2},
   </p>
   <p>
    oppuri
   </p>
   <p>
    A = ( x_M - x_m )( y_M - y_m ) - \left( \frac{1}{2}\big|x_A - x_B \big| \big|y_A - y_B \big| + \frac{1}{2}\big|x_A - x_C \big| \big|y_A - y_C \big| + \frac{1}{2}\big|x_B - x_C \big| \big|y_B - y_C \big|\right),
   </p>
   <p>
    induva
   </p>
   <p>
    x_M = \mathrm{max} \{ x_A , x_B , x_C \}
   </p>
   <p>
    x_m = \mathrm{min} \{ x_A , x_B , x_C \}
   </p>
   <p>
    y_M = \mathrm{max} \{ y_A , y_B , y_C \}
   </p>
   <p>
    y_m = \mathrm{min} \{ y_A , y_B , y_C \}
   </p>
   <p>
    è u so perimetru P hè datu da
   </p>
   <p>
    P = \sqrt{(x_A - x_B)^2 + (y_A - y_B)^2} + \sqrt{(x_A - x_C)^2 + (y_A - y_C)^2} + \sqrt{(x_B - x_C)^2 + (y_B - y_C)^2}.
   </p>
   <p>
    == Giumitrii non euclidei ==
   </p>
   <p>
    U cuncettu di triangulu si stendi ed hè ampiamenti usatu in tutti i giumitrii non euclidei. Un triangulu in una giumitria non euclidea si distingui in generali par u fattu ch'è a somma di i so anguli interni ùn hè micca 180°: sta somma hè infiriori à 180° par ogni triangulu in u casu d'una giumitria iperbolica, mentri edda hè supiriori par ogni triangulu in u casu d'una giumitria ellittica
   </p>
   <p>
    == Liami esterni ==
   </p>
   <p>
    i_casi_par_a_risuluzioni_d'_un_triangulu.html Studiu di i casi par a risuluzioni d'un triangulu
   </p>
   <p>
    Triangle in MacTutor
   </p>
   <p>
    ==Da vede dinò==
   </p>
   <p>
    Toru (giumitria)
   </p>
   <p>
    Giumitria piana
   </p>
   <p>
    Angulu rettu
   </p>
   <p>
    Catetu
   </p>
   <p>
    Mezaretta
   </p>
   <p>
    Perimetru
   </p>
   <p>
    Sigmentu
   </p>
   <p>
    Triangulu isusceli
   </p>
   <p>
    Triangulu equilateru
   </p>
   <p>
    Tiurema di Pitagora
   </p>
   <p>
    Iputenusa
   </p>
   <p>
    Tangenti
   </p>
   <p>
    Trigunumitria
   </p>
   <p>
    Uttaedru
   </p>
   <p>
    Trianguli
   </p>
   <p>
    Poliguni
   </p>
   <p>
    Matematica di basa
   </p>
   <p>
    == Noti ==
   </p>
   <p>
    ==Fonti==
   </p>
   <p>
    'Ss'articulu pruveni in parti o in tutalità da l'articulu currispundenti di a wikipedia in talianu.
   </p>
  </body>
 </text>
</TEI>
