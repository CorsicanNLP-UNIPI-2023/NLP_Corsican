<TEI>
 <teiHeader>
  <fileDesc>
   <titleStmt>
    <title>
     L'annu novu
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/L%27annu%20novu"/>
     <date>
      2015-07-01T16:33:07Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    L'annu novu
   </head>
   <p>
    L'annu novu hè una puesia di Petru Lucciana. Hè stata publicata in L'Annu Corsu in u 1923.
   </p>
   <p>
    ==L'annu novu==
   </p>
   <p>
    Annu novu, eo ti salutu!
   </p>
   <p>
    Hai di fiori una curona;
   </p>
   <p>
    Di speranze è sogni splende
   </p>
   <p>
    Tutta quanta a to persona;
   </p>
   <p>
    Ma chì hà esperienza
   </p>
   <p>
    Ùn si fida à l’apparenza.
   </p>
   <p>
    N’aghju vistu vene assai
   </p>
   <p>
    Di i fratelli toi maggiori,
   </p>
   <p>
    Carche e mane di prumesse;
   </p>
   <p>
    Eppo, invece di favori,
   </p>
   <p>
    Calci è pugni m’hanu datu,
   </p>
   <p>
    Cum'è un polpu m’hanu pistatu!
   </p>
   <p>
    Tante cose ùn ti dummandu
   </p>
   <p>
    Cunsigliere municipale,
   </p>
   <p>
    Marghigliè, nè crucifissu
   </p>
   <p>
    Ùn vogliu esse, nè u ghjurnale
   </p>
   <p>
    Di u mio nulla empie ùn mi piace.
   </p>
   <p>
    Bramu solu salute è pace.
   </p>
   <p>
    Quandu giovanu eru anch’eo,
   </p>
   <p>
    È ùn sputava ancu i mio denti,
   </p>
   <p>
    Cridia u mondu una carriera
   </p>
   <p>
    Duve a palma hè di i valenti.
   </p>
   <p>
    Cambiatu emu o eo od ellu,
   </p>
   <p>
    Ch'è mi pare avà un burdellu.
   </p>
   <p>
    Omi è donne in cunfusione,
   </p>
   <p>
    Cum'è mascare, daretu
   </p>
   <p>
    À pastizzi è bichjerini
   </p>
   <p>
    Ghjornu è notte corre vedu;
   </p>
   <p>
    Ed ùn guardanu, e carogne,
   </p>
   <p>
    S’elli scoprenu e vergogne.
   </p>
   <p>
    Ma leghjendu i libri antichi,
   </p>
   <p>
    Sti lamenti pur ci trovu;
   </p>
   <p>
    Sicchè in fondu di u mio core
   </p>
   <p>
    Dulurosi dubii eo provu.
   </p>
   <p>
    Serà vera chì u  mondu tuttu
   </p>
   <p>
    Statu hè sempre cusi bruttu ?
   </p>
   <p>
    Oh, sia pur cumm’ella sia!
   </p>
   <p>
    S'è ci hè u goffu, ci hè ancu u bellu,
   </p>
   <p>
    È di questu eo mi cuntentu,
   </p>
   <p>
    À chì u vole lascendu quellu;
   </p>
   <p>
    È ripete quì mi piace
   </p>
   <p>
    Dà mi tù salute è pace !
   </p>
   <p>
    ==Da vede dinù==
   </p>
   <p>
    Petru Lucciana
   </p>
   <p>
    Puesia in lingua corsa
   </p>
  </body>
 </text>
</TEI>
