<TEI>
 <teiHeader>
  <fileDesc>
   <titleStmt>
    <title>
     Anatulia
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Anatulia"/>
     <date>
      2015-07-16T12:23:32Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Anatulia
   </head>
   <p>
    L'Anatulia (o Anatolia) (in turcu Anadolu dirivendu da u grecu: : sorghja di u soli), dinuminata da i Rumani è da i Grechi Asia Minori, hè una rigioni giugrafica di l'Asia suduccidintali: si tratta di una grandi penisula, di forma à l'incirca rittangulari, cumpresa in l'oghjinca Turchia.
   </p>
   <p>
    == Storia ==
   </p>
   <p>
    Grazia à a so pusizioni strategica di cumunicazioni frà Asia è Auropa, l'Anatulia hè stata u viculu di numarosi pupulazioni è civiltà finu da l'ità preistorica: difatti, insidiamenti niulitichi si trovani à Çatal Hüyük, Cayönü, Nevalı Çori, Hacilar, Göbekli Tepe è Mersin. U stessu insidiamentu di Troia ricodda à u Niuliticu, è cuntinueghja finu à l'ità di u farru.
   </p>
   <p>
    === Ità antica è Medievu ===
   </p>
   <p>
    A Penisula Anatolica hè stata u viculu di una multitudina di civiltà è di urganisazioni statali duranti tuttu u corsu di a storia di l'umanità. Trà i varii civiltà chì ci si sviluppàni in l'antichità, si poni mintuvà l'Ittiti, i Frigi, i Traci, i Lidii, l'Armeni è l'Elleni (Grechi). Incurpurata in l'Imperi persianu, macidoniu, rumanu è bizantinu, l'Anatulia ni suvitò i vicissitudini, finch'edda fù invadita da a sterpa tribali di l'Oghuz, di etnia turca, à parta da u XI seculu, in seguitu à a vittoria annantu à l'armata bizantina di Rumanu IV Diogene uttinuta in a battaglia di Manzicerta. L'elementi turcomanni funi prestu urganizati in grandi parti sottu l'insegna di i turchi Selgiuchidi, i quali fundetini una pruperosa è putenti urganisazioni statali incù capitali Isfahan (i cusidditti "Grandi Selgiuchidi") è un Statu anatolicu (i cusidditti "Selgiuchidi di Rum"), tremindù distrutti in u corsu di i grandi invasioni monguli. Altra struttura statali turca in Anatulia fù quidda di i Danishmendidi.
   </p>
   <p>
    === A cunquista ottumana ===
   </p>
   <p>
    In u corsu di u XIVu è di u XVu seculu l'Ottumani, anch'eddi cumpunenti di a tribù turca di l'Oghuz, riiscini à impona a so probbia egemunia oltri ch'è in Anatulia ancu annantu à parti sempri più vasti di u mondu bizantinu è, successivamenti, in a Penisula Balcanica: espansioni curunata da a cunquista di Custantinopuli da parti di u sultanu Mehmet u Conquistadori (in Turcu Fatih Sultan Mehmet) in u 1453.
   </p>
   <p>
    Sottu i so succissori l'Imperu Ottumanu cuntinuò una pulitica di espansioni chì u purtò à essa, à a mità di u XVI seculu, duranti u regnu di u sultanu Solimanu u Magnificu, a prima putenza militara è ecunomica d'Auropa è di u bacinu di u Mari Tarraniu. Incù Mehmet III (1566 - 1603) l'imperu subì eppuri i so primi impurtanti insuccessi chì, da u XVII seculu divintarani a dimustrazioni di una criscenti è sempri più inguvarnevuli crisa militara, ecunomica è pulitica.
   </p>
   <p>
    == Pupulazioni è lingua ==
   </p>
   <p>
    Frà i civiltà chìè si sò succiduti in u cuntrollu di a zona, si poni mintuvà l'Ittiti, i Frigi, i Lidi, i Pirsiani, i Celti, i Grechi, l'Armeni, i Rumani, i Goti, i Curdi, i Bizantini, l'Arabi, Turchi selgiuchidi, i Monguli è l'Turchi ottumani.
   </p>
   <p>
    À causa di stu cummischiu di pupulazioni, in a rigioni si sò diffusi numarosi lingui è ceppi linguistichi: parechji scrittori ani fattu l'iputesa ch'è l'Anatulia sii statu u centru di diffusioni di i lingui induauropei versu l'Auropa.
   </p>
   <p>
    À i ghjorna d'oghji, l'Anatulia faci parti intiriamenti di a Turchia è i so abitanti parlani u turcu, à causa di l'islamisazioni cunsiguenti à a cunquista di a rigioni da parti di i Turchi Selgiuchidi è Ottumani finu da u tardu Medievu è in seguitu à u Genocidiu Armenu è a cusidditta Catastrofa di l'Asia Minori in a prima mità di u XXu seculu. Nonustanti quissa, in a zona sudu-uriintali, vicinu à i cunfini incù l'Iraccu è l'Iranu, ci ferma una forti minuranza di etnia è lingua curda.
   </p>
   <p>
    === Riligioni ===
   </p>
   <p>
    Musulmani sunniti è sciiti 97%, cristiani 2%, atei è agnostichi 1%. Minuranzi di Yazidi è Alawiti oltri ch'è di cumunità aramaichi chì prufessani a riligioni Siru-Ortudossa.
   </p>
   <p>
    === Musica ===
   </p>
   <p>
    U genaru musicali più pupulari in Anatulia, hè u türkü turcu, chì hè sunatu incù u saz.
   </p>
   <p>
    == Ecusistemi ==
   </p>
   <p>
    A diversità tupugrafica è climatica di l'enorma penisula anatolica hà inghjinaratu una diversità para di flora è fauna, distribuita annantu à tuttu u tarritoriu incù arii ricchi di conifari è arburi à foglii caduchi, ma dinò à l'oppostu arii stipposi è incù principii di disertificazioni.
   </p>
   <p>
    == Noti ==
   </p>
   <p>
    == Da veda dinò ==
   </p>
   <p>
    Aykut Barka
   </p>
   <p>
    Anatulistica
   </p>
   <p>
    ==Fonti==
   </p>
   <p>
    'Ss'articulu pruveni in parti o in tutalità da l'articulu currispundenti di a wikipedia taliana.
   </p>
   <p>
    Turchia
   </p>
  </body>
 </text>
</TEI>
