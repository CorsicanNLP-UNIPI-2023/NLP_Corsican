<TEI>
 <teiHeader>
  <fileDesc>
   <titleStmt>
    <title>
     Scrizzula
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Scrizzula"/>
     <date>
      2015-05-08T20:11:02Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Scrizzula
   </head>
   <p>
    A scrizzula (Troglodytes troglodytes ) hè un acellu chì face parte di a famiglia di i Troglodytidae. A scrìzzula hè cumuna in tutta l'Auropa, in Asia, in u Nordu di l'Africa è u Nordu di l'America.
   </p>
   <p>
    A scrizzula hè bruna. Hè un acellu chjucu chjucu, longu 9 à 10 cm, è pesa trà 8 è 15 grammi. A so apertura alare hè di circa 15 cm. A scrìzzula campa sin'à 6 anni. U bizzicu hè longu è finu. A coda hè ritta.
   </p>
   <p>
    Li piace à a scrizzula à fà si sente è canta à spessu, cù note chjare chì si sentenu sopratuttu a sera, tuttu l'annu, è ancu d'inguernu. U bulu di a scrizzula hè assai rapidu. A scrizzula manghja insetti. D'aprile, u masciu custruisce parechji nidi è a femina sceglie dopu quellu chì li cunvene u più, dopu à avè li visitati tutti. A femina face dopu circa sei ovi in u nidu. 'Ssi ovi sò bianchi pichjati. A femina cova durante circa quindici ghjorni. Quindici ghjorni dopu a so nascita, i piulaconi chettani u nidu.
   </p>
   <p>
    == In Corsica ==
   </p>
   <p>
    A scrizzula hè assai cumuna in Corsica. Esiste in Corsica una spezia endemica di scrizzula: Troglodytes troglodytes koenigi, in cumunu incù a Sardegna. 'Ssa sottuspezia endemica hè più bughja ch'è à forma più cumuna, è menu russiccia. Hà dinù a scrizzula di Corsica è Sardegna assai strisce sottu è sopra (Thibault 1983). A scrizzula si scontra in Corsica in piaghja com'è in muntagna. Friquenta a scrizzula a machja, ma dinò a furesta è difatti, si trova ancu in l'alzete à più di dui milla metri. Friquenta dinù a scrizzula parechji isulotti: a Giraglia, Mezumare in l'Isule Sanguinare. Accade dinù d'inguernu ch'è e scrizzule chì stanu in muntagna si tramutessenu in piaghja (Thibault 1983).
   </p>
   <p>
    Altri nomi corsi di a scrizzula sò: u scrizzulu, a muraghjola o l'acella muraghjola.
   </p>
   <p>
    == Citazione ==
   </p>
   <p>
    A scrizzula hè mintuvata qualchì volta in a cultura è a litteratura corsa. Par asempiu in e sprissione:
   </p>
   <p>
    esse tamant'è una scrizzula: hè tamant'è una scrizzula
   </p>
   <p>
    pare una scrizzula
   </p>
   <p>
    manghja quant'è a scrizzula
   </p>
   <p>
    o in i Canti d'aceddi di Monsignori Di La Fuata:
   </p>
   <p>
    La muraghjola s'affacca à lu tafonu;
   </p>
   <p>
    == Referenze ==
   </p>
   <p>
    Della Foata, Paulu Matteiu, 1973, "Poesie Giocose in lingua vernacula della pieve d'Ornano"
   </p>
   <p>
    Thibault, Jean-Claude, Les oiseaux de Corse - L'aceddi di Corsica, PNRC, 1983 (in francesu)
   </p>
   <p>
    Versini, Saveriu, Parolle di Corsica, 2001, DCL
   </p>
   <p>
    == Liami ==
   </p>
   <p>
    L'acelli - Les oiseaux, Ghjuvan Petru Battestini, Adecec], 198
   </p>
   <p>
    == Da vede dinù ==
   </p>
   <p>
    acelli di Corsica
   </p>
   <p>
    Avifauna di Corsica
   </p>
   <p>
    Troglodytidae
   </p>
  </body>
 </text>
</TEI>
