<TEI>
 <teiHeader>
  <fileDesc>
   <titleStmt>
    <title>
     Voceru per Matteiu
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Voceru%20per%20Matteiu"/>
     <date>
      2015-07-01T12:24:35Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Voceru per Matteiu
   </head>
   <p>
    U Voceru per Matteiu (o Vociaru par Matteiu) hè un voceru di Corsica. Hè statu publicatu in i Canti populari corsi di Salvatore Viale (1855). Canta a surella dopu à a morte di Matteiu.
   </p>
   <p>
    == U voceru ==
   </p>
   <p>
    Ch'ella struca la so razza
   </p>
   <p>
    È quantu li ne dipende.
   </p>
   <p>
    Ammazzaste u me fratellu
   </p>
   <p>
    Che facia le so faccende.
   </p>
   <p>
    Dunde voglia ella venissi
   </p>
   <p>
    Vo l'aviate messu e tende
   </p>
   <p>
    Tuttu ciò ch'hè guaitatu
   </p>
   <p>
    O tostu o tardi si prende.
   </p>
   <p>
    Eu nun parlu qual' hè statu,
   </p>
   <p>
    Nè quì dicu qual' ell'hè
   </p>
   <p>
    Lasciu ognunu in casa soia
   </p>
   <p>
    Lasciu ognunu in so tenè.
   </p>
   <p>
    O altissimu Gesù
   </p>
   <p>
    Lu rimettu tuttu à tè.
   </p>
   <p>
    Or avà vogliu vultà ne
   </p>
   <p>
    In versu à lu Fiuminale
   </p>
   <p>
    Versu duve u me culombu
   </p>
   <p>
    Si lasciò le piume è l'ale
   </p>
   <p>
    Camminandu pe' la strada
   </p>
   <p>
    Senz' avè mai fattu male.
   </p>
   <p>
    La morte, hè veru, hè cumune ;
   </p>
   <p>
    Ma questu hè particulare.
   </p>
   <p>
    Nun ne possu più discore ;
   </p>
   <p>
    Ch'è mi cresce troppu u dolu ;
   </p>
   <p>
    Perchè di cinque fratelli
   </p>
   <p>
    Ma ch'è dui nun mi ne trovu.
   </p>
   <p>
    L'avete truvatu dolce
   </p>
   <p>
    U sangue di Petrachjolu !
   </p>
   <p>
    Semu accinti di gendarmi
   </p>
   <p>
    Di sullati è di sergenti :
   </p>
   <p>
    Sgùttanu li me fratelli,
   </p>
   <p>
    È ci sgrignanu li denti.
   </p>
   <p>
    S'ella bè ne l'occasione
   </p>
   <p>
    Si vedrà s'è siamu cuntenti.
   </p>
   <p>
    Qual'hè statu ch'hà tiratu
   </p>
   <p>
    Oh trista ! À la me candella ?
   </p>
   <p>
    Oh s'è pudessi arivà lu
   </p>
   <p>
    È passà lu di cultella !
   </p>
   <p>
    O Matteu di la surella
   </p>
   <p>
    Sarai trivella di senu.
   </p>
   <p>
    Ti l'avia ridetta tantu
   </p>
   <p>
    Vinti volte eranu almenu
   </p>
   <p>
    Ch'è' ind'u core di sti latri
   </p>
   <p>
    Nun ci stava ch'è velenu.
   </p>
   <p>
    O chì invidia maladetta !
   </p>
   <p>
    Una peste li divora :
   </p>
   <p>
    Stanu sempre à la veletta
   </p>
   <p>
    Nè ci lascianu esce fora
   </p>
   <p>
    Tempu hè da fà ne vindetta
   </p>
   <p>
    È mandà li à la malora.
   </p>
   <p>
    O Mattè, chì strappa core
   </p>
   <p>
    Mi punghje l'ochji la notte.
   </p>
   <p>
    À siccà mi ni lu me fiore
   </p>
   <p>
    Ci vulianu tante votte ?
   </p>
   <p>
    Aiutate mi, o surelle :
   </p>
   <p>
    Mi sentu le vene rotte.
   </p>
   <p>
    == Referenze ==
   </p>
   <p>
    Salvatore Viale, Canti popolari corsi, 1855, Fabiani: Bastia
   </p>
   <p>
    Voceru
   </p>
  </body>
 </text>
</TEI>
