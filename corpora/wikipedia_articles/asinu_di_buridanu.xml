<TEI>
 <teiHeader>
  <fileDesc>
   <titleStmt>
    <title>
     Asinu di Buridanu
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Asinu%20di%20Buridanu"/>
     <date>
      2015-07-02T09:21:37Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Asinu di Buridanu
   </head>
   <p>
    "Un asinu affamatu è assitatu hè acciucciatu asattamenti trà dui muchja di fenu incù, vicinu à ognunu, una sechja d'acqua, ma ùn ci hè nienti chì u ditarmineghja à andà da una parti piuttostu chì da l'altra. Parciò, resta fermu è mori."
   </p>
   <p>
    L'asinu di Buridanu (o "Paradossu di l'asinu") hè un apolugu tradiziunalamenti attribuitu à u filosufu Ghjuvanni Buridanu ma chì prubabilamenti ùn hè micca duvutu ad eddu, postu ch'è "ùn si trova micca in i scritti di Buridanu, nè currispondi à i so idei rilativamenti à a libartà, datu ch'eddu oscilla piuttostu trà u vuluntarisimu è l'idantificazioni (aristutilicu-avirruistica) di intillettu è vulintà. Hè prubabili chì a storia, dirivata da un prublemu di u De coelo (Aristotili, De coelo, II, 295 b 31-34), sii nata in i discussioni di scola, induva hè ducumintata." . L'apolugu narra com'è un asinu postu trà dui muchja di fenu parfittamenti uguali è à listessa distanza ùn sà sceglia qualessu inizià à manghjà murendu di fami in l'incertezza. Sicondu Buridanu l'intillettu hè sempri in gradu d'indicà à l'omu qualessa sii a scelta ghjusta trà i diversi altirnativi tantu chì s'è, par assurdu, a scelta fussi custituita da dui elementi idantichi a vulintà si paralizaristi alminu chì ùn si scigliessi di ùn sceglia micca. Leibniz discussi di stu paradossu in i so Saggi di tiudicea ussirvendu chì in natura ùn esistini micca, com'è avveni inveci in matematica, dui rialità parfittamenti idantichi è chì dunqua l'azzioni umana hè sempri ditarminata da una pricisa causa, magari à no scunnisciuta ma esistenti: " ...Hè vera chì, s'è u casu fussi pussibuli, bisugnaria à dì chì [l'asinu] si lascessi mora di fami;...Infatti l'Universu ùn pudaria micca essa divisu in dui parti... in manera chì tuttu sii uguali è simili da una parti è da l'altra, com'è un'ellissi o com'è ogni figura piana, di a catiguria di quiddi chì eiu chjamu "anfidestri" [à dui lati], par essa cusì divisa in dui parti uguali da una linia retta qualsiasi passanti par u so centru... Si avarani dunqua molti cosi di l'asinu è fora di l'asinu, bench'è ùn ci appariscini, chì u ditarminaria à andà da una parti piuttostu chì da l'altra; è quantunqua l'omu sii libaru, mentri l'asinu ùn l'hè, ùn hè menu veru, par listessa raghjoni, chì ancu in l'omu u casu d'un parfettu equilibriu trà dui partiti hè impussibili, è chì un anghjulu, o alminu Diu, pudaria sempri renda raghjoni di u partitu chì l'omu hà presu, assignendu una causa o una raghjoni inclinanti chì l'hà induttu rialmenti à piglià lu, bench'è sta raghjoni sii à spessu moltu cumplessa è incuncipibili à no stessi, parchì u cuncatinamentu di i causi liati trà eddi và luntanu. " L'asinu di Buridanu ispirò ancu una puisia di Voltaire :
   </p>
   <p>
    "Cunnisciti quidda frivola sturiedda
   </p>
   <p>
    di un certu asinu di u quali si discuti à scola?
   </p>
   <p>
    In a stadda li funi purtati
   </p>
   <p>
    par u so pastu dui quantità di fenu uguali,
   </p>
   <p>
    di a stessa qualità, par molti volti;
   </p>
   <p>
    da i dui muchja l'asinu si vedi tantatu
   </p>
   <p>
    ugualamenti, è, drizzendu l'arechji,
   </p>
   <p>
    probbiu in mezu à i dui muchja uguali,
   </p>
   <p>
    cuncritizendu i leghji di l'equilibriu,
   </p>
   <p>
    murì di fami, par timori di fà una scelta.
   </p>
   <p>
    ==Noti==
   </p>
   <p>
    ==Da veda==
   </p>
   <p>
    Buridanu
   </p>
   <p>
    filusofu
   </p>
   <p>
    Leibniz
   </p>
   <p>
    tiudicea
   </p>
   <p>
    Voltaire
   </p>
   <p>
    Paradossi
   </p>
  </body>
 </text>
</TEI>
