<TEI>
 <teiHeader>
  <fileDesc>
   <titleStmt>
    <title>
     Alpana
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Alpana"/>
     <date>
      2015-07-16T11:00:10Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Alpana
   </head>
   <p>
    L' Alpana (Pandion haliaetus) hè un acellu chì face parte di a famiglia di l' Accipitridae. Hè l'unica spezia chì face parte di u generu Pandion. Si stima chì ci hè circa 6000 copii d'alpane in Europa.
   </p>
   <p>
    L'alpana hè alta 50-60 cm. Hè più maiore ch'è u buzaiu. Pò campà sin'à 32 anni. A so apertura alare varighja da 1,45 m à 1,65 m. Pesa da 1 à 2 kilò. E so nare si ponu chjude, ciò chì permette à l'alpana si stà mori sottu à l'acqua per piscà. I diti sò putenti è e sgrinfie sò longhe. U sopra di l'alpana hè niricciu, invece u sottu hè biancu. 'Ssu cuntrastu hè caratteristicu di 'ssu acellu. L'alpana face ogni annu, da mezu aprile à u principiu di maghju, una cuvata di trè ovi, in generale. L'ovu hè cuvatu da 35 à 40 ghjorni. U piulacone stà in i nidu da 8 à 10 simane.
   </p>
   <p>
    Per u più, l'alpana si nutrisce di pesci, ma accade ch'ella manghjessi ranochje, accillucci di mare o d'acqua, o picculi mammiferi, cum'è a bellula.
   </p>
   <p>
    U nidu di l'alpana hè fattu di branche. Hè custruitu annantu à qualchì pinzu, qualchì arburu maiore o qualchì scogliu. Accade andu, ma raramente, ch'ellu fussi custruitu in terra, quandu ùn ci hè micca predatori.
   </p>
   <p>
    L'alpana hè cumuna in Asia, in Africa, in America Centrale è in Nord'America, è in Europa. A maiò parte di l'alpane d'Europa passa l'inguernata in Africa è ghjunghje dopu in Europa, à l'eccezzione di l'alpane di u Mediterraniu è nutamente di l'alpane chì sò arrighjunate in Corsica. L'alapna ùn teme micca di travirsà i grandi diserti.
   </p>
   <p>
    == In Corsica ==
   </p>
   <p>
    L'alpana hè prisente in Corsica. Hè ancu chjamata l'alpaghja. Dipoi sempre, ci hè statu dui tipi di pupulazione d'alpane in Corsica (Thibault 1983). Prima, une pupulazione arrighjunata, cullucata sopratuttu annantu à a facciata marittima uccidentale di l'isula. Sicondu, una pupulazione d'alpane ghjunghjitticce, ghjunta in migrazione, d'aprile à sittembre è chì pò passà l'inguernu annantu à i stagni di Corsica. Ùn firmava più ch'è quattru coppii arrighjunati versu 1970 in a riserva di Scandula. Ma sicondu e testimunianze, l'alpane arrighjunate in Corsica stavanu dinù, innanzi, in u Capicorsu è in u sudestu di l'isula. Da 1977 à 1980, ci era 6 à 10 coppii in Corsica, posti annantu à 90 kilomitri di coste. In 1981, ci eranu 20 coppi è l'alpana s'era arrighjunata dinù in u so rughjone anticu di u Capicorsu. Ma ci n'hè avà circa 40, a maiò parte essendu in a Riserva Naturale di Scandola.
   </p>
   <p>
    == Prutezzione ==
   </p>
   <p>
    L'alpana hè cunsiderata cum'è rara in l'Unione Europea è hè prutetta da:
   </p>
   <p>
    a cunvinzione internaziunale di Washington (CITES) chì interdisce u cummerciu di e spezie di fauna è di flora minacciate di sparizione.
   </p>
   <p>
    == Referenze ==
   </p>
   <p>
    Thibault, Jean-Claude, Acelli di Corsica - Les oiseaux de Corse, 1983, PRNC (in francesu)
   </p>
   <p>
    L'acelli - Les oiseaux, Ghjuvan Petru Battestini, Adecec], 198
   </p>
   <p>
    == Ligami ==
   </p>
   <p>
    L'alpana, Kallistea
   </p>
   <p>
    == Da vede dinù ==
   </p>
   <p>
    acelli di Corsica
   </p>
   <p>
    a Riserva di Scandula
   </p>
   <p>
    Accipitridae
   </p>
   <p>
    Avifauna di Corsica
   </p>
  </body>
 </text>
</TEI>
