<TEI>
 <teiHeader>
  <fileDesc>
   <titleStmt>
    <title>
     Giustificazione della rivoluzione di Corsica
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Giustificazione%20della%20rivoluzione%20di%20Corsica"/>
     <date>
      2016-02-09T18:53:41Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Giustificazione della rivoluzione di Corsica
   </head>
   <p>
    A Giustificazione della rivoluzione di Corsica, e della ferma risoluzione presa da' Corsi, di non sottomettersi mai più al dominio di Genova chjamata a Ghjustificazione, hè un opera apparsa in tuscanu, in Napuli in u 1758, senza nome d'autore, scritta da Gregoriu Salvini, un amicu intimu di Pasquale Paoli, forse in Corti. 'Ss'opera ricensa 160 casi d'inghjustizia di a republica ghjenuvese riguardu à a Corsica.
   </p>
   <p>
    Serà ripublicata in u 1764 A Ghjustificazione, in Corti, incù parechje modifiche, cumpurtendu una dedica à Pasquale Paoli è per appuntu l'argumenti di u vescu genuvese Pier Maria Giustiniani incù e risposte à quelli argumenti di un antru cumpagnu di Paoli: Bonfigliu Guelfucci (1721-1813) di Bargudè.
   </p>
   <p>
    Assai lestru, a Ghjustificazione diventa a basa annantu à a quale si sviloppa a duttrina naziunalista insulare in i primi anni 1760 per a fasa cunclusiva di a lotta contru à a Ripublica di Genuva. Pier Maria Giustiniani, Vescu di Savone è Vintimiglia ci oppone una contradizzione inspirata da u principu ch'è "ùn hè mai lecitu di rivultà si contru à u so suvranu, qualsiasi a raghjone". Scrive cusì e Riflessioni intorno ad un libro intitolato Giustificazione della rivoluzione di Corsica, e della ferma risoluzione presa da’ corsi di mai più sottomettersi al dominio di Genova. È principia tandu una longa litica annantu à u drittu di i Corsi di rivultà si, soprattuttu in casu d'inghjustizia palesa. In a so prisintazione, Salvini scrive: "Di tutti i populi d'Europa l'isulani di Corsica sò i soli ch'è sianu nati per esse di cuntinuu infelici. Si trascorrenu tutti i seculi è si viderà u dispotismu è l'anarchia opprime unu appressu à l'altru quelli populi svinturati". Ùn ci era più spiranza tandu ch'è in u Senatu Genuvese esistessi "una manu maestra chì avariste l'abilità di rimette in ordine quella macchina scumposta".
   </p>
   <p>
    ==A Stamperia di a Verità==
   </p>
   <p>
    In u 1758, hè stata creata da Pasquale Paoli una stamperia naziunale, a « Stamperia di a Verità » in u cunventu San Francescu d'Oletta. Ci seranu stampati parechje tese teulogiche è filusofiche, testi storichi è in particulare a Ghjustificazione di a Rivoluzione di Corsica di Salvini.
   </p>
   <p>
    ==Simbulu mudernu==
   </p>
   <p>
    A Ghjustificazione hè diventata à i ghjorni d'oghje un simbulu di a lotta di i corsi per a so libertà. U ghjuramentu di i membri di l'esecutivu, dopu à l'elezzione di u 13 di dicembre 2015 à di u Cullettività Territuriale di Corsica, s'hè fattu annantu à un esimplare autenticu di a Ghjustificazione.
   </p>
   <p>
    ==A dedica==
   </p>
   <p>
    Eccu a dedica di l'edizione di 1764:
   </p>
   <p>
    À a so eccellenza u Signore Pasquale De Paoli, Generale di u Regnu è capu di u supremu magistratu di Corsica
   </p>
   <p>
    A quale hà cusì bè presu à serve si ne, ch'è a Patria ùn hà mai vistu tanta prossima l'intiera libertà soia quantu sottu à u vostru Guvernu? A Corsica vi adora, l'Europa vi ammira, tuttu u Mondu vi stima, è eiu, ch'è à nome di tutti vi auguru lunghissimi anni di vita, vi pregu à accittà u tributu ch'è ghjustamente vi offru, è sò
   </p>
   <p>
    Di V. E.
   </p>
   <p>
    Corti 20 Dicembre 1764.
   </p>
   <p>
    == Riferimenti ==
   </p>
   <p>
    A Ghjustificazione di a Rivoluzione di Corsica è di a ferma risoluzione presa da' Corsi di mai più sottumette si à u duminiu di Genuva, Napuli, 1758.
   </p>
   <p>
    A Ghjustificazione di a Rivoluzione di Corsica cumbattuta da e riflessione d'un Genuvese è difesa da l'ossirvazione d'un Corsu, Corti, 1764.
   </p>
   <p>
    ==Ligami==
   </p>
   <p>
    Ghjuramentu di l'eletti di Corsica dopu à l'elezzione di u 13 di dicembre 2015
   </p>
   <p>
    Bon ma allora, chì hè sta "Giustificazione" ?, articulu in A Piazzetta
   </p>
   <p>
    == Da vede dinù==
   </p>
   <p>
    Don Gregoriu Salvini
   </p>
   <p>
    Bonfigliu Guelfucci
   </p>
   <p>
    Disingannu intornu à la guerra di Corsica
   </p>
  </body>
 </text>
</TEI>
