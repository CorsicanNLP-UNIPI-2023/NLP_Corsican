<TEI>
 <teiHeader>
  <fileDesc>
   <titleStmt>
    <title>
     Pesciu tondu
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Pesciu%20tondu"/>
     <date>
      2015-09-20T18:16:23Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Pesciu tondu
   </head>
   <p>
    U Pesciu tondu (Mola mola da u latinu mola, 'macina, mola' ) hè u più grandi trà i pesci ossei (i squali sò infatti pesci cartilaginei). In inglesu hè chjamatu Sunfish, prisumibilamenti tantu par a so forma, quantu par i so diminsioni è par u fattu chì duranti i ghjurnati di soli tendi à cuddà à a superficia di l'acqua.
   </p>
   <p>
    ==Distribuzioni è ambienti==
   </p>
   <p>
    Stà in u mari apartu, ma hè lucalizatu privalintamenti longu l'acqui custieri, in acqui trupicali, timparati è freti (spinghjendu si finu à Terranova è i costi nurvigesi, uccasiunalamenti ancu in u Mari Balticu), Mari Tarraniu cumpresu.
   </p>
   <p>
    In l'emisferu australi hè diffusu intornu à l'acqui di Sudafrica è Australia, ma micca intornu à a Terra di u focu.
   </p>
   <p>
    ==Discrizzioni==
   </p>
   <p>
    I pesci tondi sò i pesci ossei più pisanti è l'esimplari più grandi poni righjunghja un'altezza di 4,2 metri, 3 metri di lunghezza è circa 2.268 chilugrammi, suparati in parechji casi da squali è manti, chì appartenini parò à a classa di i cartilaginei.
   </p>
   <p>
    Stu pesciu hè carattarizatu da una forma allungata, uvaloidi, molta cumpressa à i fianchi. A nutaghjola caudali hè furmata da un' escriscenza carnosa (chì parti da a radica di a nutaghjola dursali) chì hà poca mubilità: a locumuzioni hè affidata à i nutaghjoli dursali è anali, opposti, simmetrichi, rubusti è allungati. A nutaghjola dursali hè piccula è à vintagliu.
   </p>
   <p>
    I denti sò fusi trà eddi in a piccula bocca è formani una spezia di bizzicu. L'aparturi branchiali sò ridutti à un tafonu situatu appena prima di a nutaghjola pitturali.
   </p>
   <p>
    A peddi di u pesciu tondu pò righjunghja u spissori di 15 cm. Uspiteghja finu à cinquanta spezii di parassiti è micruorganisimi, chì poni ancu pruvucà u finominu di a biuluminiscenza.
   </p>
   <p>
    U pesciu tondu pò righjunghja a lunghezza di trè metri par un'altezza di trè metri è un pesu di oltri dui tonni. Si tratta inoltri di un pesci di grandissima lungività: prisumibilamenti pò suparà ampiamenti i centu anni di ità.
   </p>
   <p>
    ==Cumpurtamentu==
   </p>
   <p>
    Quandu u pesciu tondu nota in prussimità di a superficia, vistu da una barca, pò essa cunfusu incù un squalu, essendu datu chì s'è ni vedi sultantu una nutaghjola. À spessu u pesciu tondu ricodda à a superficia di u mari induva faci gallighjà u corpu in pusizioni orizuntali. Pari chì quissa sii una manera di libarà si di i parassiti, chì in stu modu poni essa manghjati da l'aceddi.
   </p>
   <p>
    ==Ripruduzioni==
   </p>
   <p>
    Una femina pò dipona finu à 1,5 milioni di ova par volta è finu à 300 milioni di ova duranti u ciclu vitali. I larvi ani un diamitru di appena dui o trè millimitri.
   </p>
   <p>
    ==Alimantazioni==
   </p>
   <p>
    U pesciu tondu si nutrisci di rubu, di picculi pesci è di potti marini.
   </p>
   <p>
    ==Fonti==
   </p>
   <p>
    'Ss'articulu pruveni in parti o in tutalità da l'articulu currispundenti di a wikipedia in talianu.
   </p>
   <p>
    Molidae
   </p>
  </body>
 </text>
</TEI>
