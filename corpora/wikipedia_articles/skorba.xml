<TEI>
 <teiHeader>
  <fileDesc>
   <titleStmt>
    <title>
     Skorba
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Skorba"/>
     <date>
      2016-12-13T17:11:47Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Skorba
   </head>
   <p>
    Skorba - dinù ortugrafiatu Sqolba - hè u situ d'un inseme di tempii megalitichi, situatu in Zebbieh à u nordupunente di l'isula di Malta.
   </p>
   <p>
    == Storia ==
   </p>
   <p>
    Scupertu à u principiu di l'anni 1960, hè firmatu à u scartu di e campagne di scavii di u seculu XIX. Hè bulicatu da David H. Trump trà 1961 è 1963. 'Ssu situ hè di prima trinca per documintà a preistoria maltesa apposta chì ellu hè statu occupatu mentre dui millennii, da u principiu di a fasa Ghar Dalam (5 400 av. GC) sin'à a fine di a fasa Tarxien (2 500 av. GC). Annantu à a lucalisazione d'un paese neuliticu di a fasa Ghar Dalam visibile à livante è à punente di u cumplessu, David H. Trump hà identificatu dui tempii, un prima tempiu meridiunale di a fasa di Ġgantija (3600-3000 av. GC) è un tempiu settentriunale di a fasa di Tarxien (2900-2500 av. GC). In u 1992, l' Unesco aghjusta i tempii di Skorba à u patrimoniu mundiale di l'umanità.
   </p>
   <p>
    Bellu nanzu a custruzzione di i tempii, l'omu hà occupatu u situ da l'età di petra. E più vechje vistighe cunsistenu in un muru di 11 metri di longu datendu da a prima mità di IVu millenniu.
   </p>
   <p>
    U tempiu meridiunale hè à forma di trifogliulu è cumporta trè abside, orientatu sicondu un assu sudestu nordupunente di circa 20 x 12 m in un'accinta di 25 x 15 m.
   </p>
   <p>
    Un dittagliu impurtante hè u pavimentu in petra à l'intrata di u tempiu. 'Sse lastre, frà i sei, cumportanu cinque tufoni annantu à trè di elle. 'Ssi tufoni sò interpritati da D. H. Trump cum'è essendu destinati à riceve libazione
   </p>
   <p>
    Un bloccu altu 3,90 metri, imprudatu per a custruzzione di a scancia interna, pare esse ligatu à un riaccuncciamentu ultiriore di a fasa Tarxien. 'Ssu bloccu hà a particularità d'esse di calcariu à glubigerina, assente di l'ambiente geologicu vicinu à u tempiu. A carriera a più prossima si trova à più di 1500 metri è u trasportu d'un bloccu di parechje tonne in un paisaghju accidentatu hè in sè una prova.
   </p>
   <p>
    U tempiu settentriunale à parechji trifogliuli, eppuru più ricente hè cunsirvatu male. Di circa 15 x 15 metri, hè appiccicatu à u prima sicondu un assu sudu/nordu.
   </p>
   <p>
    Esiste un terrame specificu di Skorba chjamata Skorba grisgia è Skorba rossa. U terrame Skorba grisgia hè caratterizatu da un culore grisgiu di a ceramica, pudendu andà sin'à u neru. U terrame Skorba rossu si differenzieghja da u culore rossu o brunu di a ceramica.
   </p>
   <p>
    == Note ==
   </p>
   <p>
    == Bibliugrafia ==
   </p>
   <p>
    Alain Blondy (1991) Malta, Arthaud, Parigi, Ried. 2007 (in francese)
   </p>
   <p>
    David H. Trump (1966) Skorba, Oxford University Press (in inglese)
   </p>
  </body>
 </text>
</TEI>
