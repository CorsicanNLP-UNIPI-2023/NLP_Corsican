<TEI>
 <teiHeader>
  <fileDesc>
   <titleStmt>
    <title>
     Isuli Lavezzi
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Isuli%20Lavezzi"/>
     <date>
      2019-10-03T11:14:56Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Isuli Lavezzi
   </head>
   <p>
    L'isuli Lavezzi sò un arcipelagu di Corsica, fattu d'isulotti è di scoddi granitichi. Hè situatu à 10 chilomitri à u sudestu di Bonifaziu.
   </p>
   <p>
    == Giugrafia ==
   </p>
   <p>
    L'arcipelagu di i Lavezzi, d'una superficia emersa di circa 200 ettari è d'un'altitudina massima di 39 metri, hè situatu in i bucchi di Bonifaziu. Hè unu di i posti i più priculosu di u Mari Tarraniu par a navigazioni, par via di i scoddi chì sò numarosi in un strittonu di poca larghezza parcorsa da forti currenti, venti putenti è friquenti marighjati.
   </p>
   <p>
    L'arcipelagu cumprendi, da u nordu à u sudu, i siguenti isulotti :
   </p>
   <p>
    l'isula Purraghja ;
   </p>
   <p>
    l'isula Ratinu ;
   </p>
   <p>
    l'isula Piana ;
   </p>
   <p>
    l'isula Spirdutu è u scoddu di Spirdutu, u più à livanti di l'arcipelagu ;
   </p>
   <p>
    l'isula di Cavaddu, a sola chì hè abitata, incù i so dui isulotti : San Bainzu è Camaru Cantu ;
   </p>
   <p>
    l'isula Lavezzu, annantu à a quali hè situatu u fanali custruitu in u  1874.
   </p>
   <p>
    == Storia ==
   </p>
   <p>
    Sò stati scuparti in l'isuli Lavezzi i tracci umani datendu di l'ebbica preistorica, in particulari parichji sapari ricuddendu à u Niuliticu. I vistighi d'un portu rumanu è d'una cappedda di u seculu VII sò stati dinò ritruvati.
   </p>
   <p>
    L'isuli Lavezzi funi in u 1855 u tiatru di u naufraghju di a fregata A Sémillante. Quiddu fù unu di i più grevi in perditi umani in a storia di a marina francesa. Quandu a fregata chittò u portu di Tulò, u 14 frivaghju di u 1855, ci era à bordu 380 marinari è 393 suldati in partenza par a guerra di Crimea. Hè in i circondi di i bucchi di Bonifaziu ch'è a navi di guerra fù piddata in una timpesta trimenti. Sciappata annantu à unu scoddu, affundò in a notti di u 15 à u 16 frivaghju. Tuttu l'equipaghju, ma dinò tutti i fantaccini, perìni in 'ssa tragedia.
   </p>
   <p>
    Solu 560 corpi funi vultati annantu à i costi da i currenti. L'affundati riposani in dui cimiterii marini di l'isula Lavezzu. Un altari l'hè dinò didicatu.
   </p>
   <p>
    == L'isuli Lavezzi è u casu Savoia ==
   </p>
   <p>
    U 18 austu di u 1978, à trè ori di mattina, in u trattu di mari chì sipara l'Isula di Cavaddu da l'isula Lavezzu, Vittoriu Emanuele di Savoia si rendi prutagunistu d'una tragedia: u principi, suttu l'effettu di l'alcollu, hè annantu à u yacht di u miliardariu Nicky Pende.
   </p>
   <p>
    Hà in manu una carabina Winchester M1 par a caccia à l'elefanti incù 31 baddi in u carcadori. Par spavintà à Pende, Vittoriu Emanuele spara dui colpi in a dirizzioni di u miliardariu. Daretu, à poca distanza, in a cabina d'una barca ancurata, stà durmindu Dirk Geerd Hamer, studianti tedescu di 19 anni, fiddolu di Ryke Geerd Hamer (medicu è tiolugu tedescu, fundatori di a "nova medicina germanica").
   </p>
   <p>
    Unu di i colpa sparati tocca u ghjovanu à una coscia dopu à avè trapassatu a fiancata di a barca, è u ghjuvanottu si ni murarà dopu à una agunia di 111 ghjorna mentri u mesi di dicembri succissivu. A battaglia legali trà i dui famiddi finisci in u 1991. A curti francesa assolvi Vittoriu Emanuele da l'accusi d'umicidiu è d'omissione di succorsu, ma u cundanna à sei mesa attimpati par portu abusivu d'arma da focu.
   </p>
   <p>
    == Eculugia ==
   </p>
   <p>
    L'isuli Lavezzi sò stati istituiti in Riserva naturali à parta di u 1982.
   </p>
   <p>
    Dapoi 1999, facini parti di a Riserva naturali di i Bucchi di Bonifaziu è sarani intigrati in u futuru Parcu Marinu Internaziunali Corsu-Sardu.
   </p>
   <p>
    Eppuri, l'isula Cavaddu, chì hè abitata, hè sempri firmata fora di l'ariali di riserva.
   </p>
   <p>
    == Noti ==
   </p>
   <p>
    == Da veda dinò ==
   </p>
   <p>
    Fanali di l'isuli Lavezzi
   </p>
   <p>
    Riservi naturali di Corsica
   </p>
   <p>
    == Liamu esternu ==
   </p>
   <p>
    Uffiziu di l'ambienti di Corsica
   </p>
   <p>
    Arcipelagu di Corsica
   </p>
   <p>
    Arcipelagu di u mari Tarraniu
   </p>
   <p>
    Isulotti di Corsica
   </p>
  </body>
 </text>
</TEI>
