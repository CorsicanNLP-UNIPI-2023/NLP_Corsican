<TEI>
 <teiHeader>
  <fileDesc>
   <titleStmt>
    <title>
     Santa Ghjulia
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Santa%20Ghjulia"/>
     <date>
      2015-07-02T15:21:57Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Santa Ghjulia
   </head>
   <p>
    Santa Ghjulia hè stata un martiriu cristianu, vinirata com'è santa da a Chjesa cattolica chì l'hà dichjarata patrona di a Corsica è di Livornu. Hè ricurdata è affistata u 22 maghju.
   </p>
   <p>
    == Storia ==
   </p>
   <p>
    Ci hè una minzione di Ghjulia in una Passio di u VII seculu scritta parechji seculi dopu à a so morte è intricciata di miti è ligende. Ghjulia appartinia à una nobile è aristucratica famiglia rumana, a gens Iulia.
   </p>
   <p>
    === Virsione di a tradizione orale corsa ===
   </p>
   <p>
    Sicondu a tradizione orale corsa, Ghjulia  nascì in Nonza, un picculu paese situatu annantu à a punta punente di u Capicorsu, in u seculu III. In quelli anni, particularmente feroci eranu state e persicuzione contr'à i cristiani, è l'oramai decadente Imperu Rumanu, in u tentativu di fà rinasce da e cennere e vechje divinità pagane, in u 303 organizò grandiose feste à e quale fù invitata à participà tutta a pupulazione. In particulare, molte donne funu inviate per onurà u Pantheon Latinu, è frà elle ci era ancu Ghjulia. Quandu li fù ordinatu di inchjinà si di fronte à a statua di Ghjove, quella si ricusò è andò à inghjinuchjà si per prigà davante à e porte chjuse d'una chjesa. Quessa fece infurià a ghjente prisente, chì li imposenu di rinnigà a so fede cristiana. À u so nettu rifiutu, a cundannonu à u suppliziu di a croce. Ma, videndu a calma è a sirenità di a Santa, li strapponu i seni è i ghjittonu davante à un cantone. È dopu a crucifissonu. À i pedi di a petra listessu ghjornu cuminciò à scaturisce una surghjente calda, induv'ella fù custruita una cappella chì sempre oghje si pò ammirà in Nonza, di a quale Santa Ghjulia hè patrona.
   </p>
   <p>
    === Siconda virsione ===
   </p>
   <p>
    Sicondu a Passio Ghjulia era una ricca è nobile donna di a cità di Cartagine, chì cascò in ruvina è chì, schiava, fù acquistata da un mercante sirianu chjamatu Eusebio, chì a fece girà u mondu incun ellu. In un di sti viaghji, a nave d'Eusebio naufragò annantu à e coste di a Corsica, induv'ellu regnava un dispotu chì si facia chjamà 'guvernadore', di nome Felice. I naufragati, addisperati, fecinu sacrifizii à i dei, mentre Ghjulia ricusò chì era di riligione cristiana. U guvernadore Felice avia puntatu l'ochji annantu à quella dolce è bella schiava, è cherse à u mercante Eusebio di pudè la acquistà. À a risposta negativa di u mercante, Felice s'adirò, è una sera, prufitendu d'una briachina di u mercante sirianu, si fece purtà davante à Ghjulia, prumittendu li a libertà da a cundizione di schiava s'ella avissi fattu un sacrifiziu à i dei. Tandu a donna averia rispostu "eiu sò dighjà libera sirvendu Ghjesù Cristu u me Signore, mentre ùn puderia mai esse lu s'è servissi i vostri iduli pagani." U guvernadore, siccatu, tentò parechje volte di cunvince la, ma à la fine, ricivendu l'ennesima risposta negativa,
   </p>
   <p>
    ordinò ch'è, u ghjornu siguente, à a schiava fussenu strappati i capelli, ch'ella fussi flagellata, è à l'ultimu ch'ella fussi crucifissata com'è u Diu ch'ella amava. Quella notte, parechji monachi abitanti di l'isula di Gurgona fubbenu infurmati in sognu di ciò chì avia da accade à Ghjulia a matina dopu è si culluconu à u risvegliu incù e so barche per righjunghje u locu di u martiriu. Ghjunti à poche cintunare di metri da a costa di a Corsica, vissenu a croce chì era inchjudata à e mane è à i pedi di a povara donna è vissenu ch'è, fissata à a croce, ci stava una carta incù a storia di u martiriu è u so nome, Ghjulia. Annantu à 'ssa carta, sicondu i monachi chì ricuperonu u corpu di l'infelice, era scrittu "da mane angeliche".
   </p>
   <p>
    U cadaveru fù traspurtatu dopu annantu à Gurgona è quà, Ghjulia, unta d'olii aromatichi, fù ripulita è diposta in un sarcofagu.
   </p>
   <p>
    ===Prete Galletti===
   </p>
   <p>
    Ghjuvan' Anghjulu Galletti, dettu "prete Galletti" ci conta in a so Storia Illustrata di a Corsica, a storia di santa Ghjulia: Mintuveghja e duie virsione, quella di a tradizione orale corsa, è quella di i monachi di Gurgona.
   </p>
   <p>
    == E reliquie ==
   </p>
   <p>
    Si ritene ch'è e reliquie di Santa Ghjulia funu prima custudite à Nonza è dopu prilevate, in epica alta-medievale, da i monachi benedittini di Gurgona. In u 762, a moglia di Desideriu, l'ultimu rè di i Longubardi, volse ch'è e reliquie di a santa fussenu purtate da Gurgona in a cità di Brixia, chì hè oghje Brescia, è in u 763 d.C. papa Paulu I, sicondu parechji, averia dedicatu à a martire una chjesa. Attualmente, e reliquie di a santa ricunnisciute da a Chjesa si trovanu in trè lochi : in Nonza, chì pussede duie vertebre è una parte di u craniu, in Livornu, induve sò cunsirvati un ditu è pochi frammenti ossei è à Brescia, chì hè in pussessu di a grande parte di i resti custuditi in a chjesa paruchjale di u paese Prealpino (dedicata à a santa), quartiere à a periferia nordu di a cità.
   </p>
   <p>
    ==Cultu==
   </p>
   <p>
    U libru liturgicu Martirologiu Rumanu minziuneghja à u 22 maghju: "In l'isula di Corsica, cummemurazione di santa Ghjulia, vergine è martire".
   </p>
   <p>
    Inoltre, in un dicretu di a Cungregazione di i riti di u 5 aostu di u 1809, Santa Ghjulia hè stata dichjarata patrona principale di a Corsica. Difatti, Santa Ghjulia è Santa Divota sò, à i ghjorni d'oghje, e duie patrone principale di Corsica.
   </p>
   <p>
    == Note ==
   </p>
   <p>
    ==Bibliugrafia==
   </p>
   <p>
    Francescu Ghjiseppu Casta, Santa Ghjulia, in Serpentini, Antone Lurenzu (dir.), Dizziunariu storicu di a Corsica, Albiana, 2006
   </p>
   <p>
    Galletti, Storia illustrata di a Corsica, Parigi, 1863
   </p>
   <p>
    Vincent J.O'malley, Saints of Africa, Our Sunday Visitor, 2001, ISBN 0-87973-373-X
   </p>
   <p>
    S. Remigio di Reims, Racontu ligindariu di u martiriu di Santa Ghjulia Vergine Martire
   </p>
   <p>
    == Da vede dinù ==
   </p>
   <p>
    Nonza
   </p>
   <p>
    Calindariu di i santi
   </p>
   <p>
    Livornu
   </p>
   <p>
   </p>
   <p>
    ==Fonte==
   </p>
   <p>
    'Ss'articulu pruvene in parte da l'articulu currispundente di a wikipedia in talianu.
   </p>
   <p>
    Riligioni
   </p>
   <p>
    Cristianisimu
   </p>
  </body>
 </text>
</TEI>
