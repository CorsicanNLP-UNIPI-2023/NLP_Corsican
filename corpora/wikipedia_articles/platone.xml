<TEI>
 <teiHeader>
  <fileDesc>
   <titleStmt>
    <title>
     Platone
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Platone"/>
     <date>
      2014-09-04T17:48:39Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Platone
   </head>
   <p>
    Platonu (o Platone) (in grecu anticu Πλάτων, traslittaratu in Plátōn; Atena, 428 a.C./427 a.C. - Atena, 348 a.C./347 a.C.) hè statu un filosofu grecu anticu. Incù u so maestru Socrati è u so addevu Aristoteli hà postu i basi di u pinsamentu filusoficu uccidintali.
   </p>
   <p>
    == Biugrafia ==
   </p>
   <p>
    Nascì à Atena, in u demu (una suddivisioni di u territoriu di l'antica Attica) di Collito, da parenti aristucratichi: u babbu Aristonu, chì si vantava d'avè trà i so antinati Codro, l'ultimu lighjindariu rè di Atena, l'imposi u nomu di u missiavu, veni à dì Aristocle; a mamma, Perittione, sicondu Diogene Laerzio, discindia da u famosu lighjislatori Sulonu
   </p>
   <p>
    A so data di nascita hè fissata da Apollodoru di Atena, in a so Crunulugia, à l'uttantuttesima Olimpiadi, in u settimu ghjornu di u mesi di Targellione, veni à dì à a fini di maghju di u 428 a.C. Ebbi dui frateddi, Adimantu è Glauconu, citati in a so Ripublica, è una suredda, Potone, mamma di Speusippo, futuru addevu è succissori, à a so morti, à a dirizzioni di l'Accademia di Atena.
   </p>
   <p>
    Fù un altru Aristone, un luttadori d'Argo, u so maestru di ginnastica, chì li deti u nomu  "Platonu" à causa di a so larghezza (da u grecu πλατύς, platýsi, chì significheghja "ampiu") di i spaddi, chì praticava infatti u pancraziu, una spezia di lotta o pugilatu.
   </p>
   <p>
    Altri dani di u nomu un'altra dirivazioni, com'è l'ampiezza di a fronti o a maistà di u stili litterariu. Diogene Laerzio, rifiriscendu si à Apuleiu, l'Olimpiodoru è a Eliano, informa ch'eddu avaria cultivatu a pittura è a puisia, scrivendu ditirambi, lirichi è tragedii, chì avariani avutu in seguitu, à tempu cù i mimi, un'impurtanza fundamintali par a scrittura di i so dialoghi.
   </p>
   <p>
    ===I viaghji è l'incontru incù Socrati===
   </p>
   <p>
    Fraquintò l'eracliteu Cratilu è u parmenideu Ermogene, ma ùn hè micca certu ch'è l'infurmazioni fussi riali chì avaria pussutu ghjustificà a so succissiva duttrina, influinzata sottu parechji aspetti da u pinsamentu di i so dui grandi pridicissori, Eraclitu è Parmenidi, da eddu cunsidarati com'è l'autentichi fundatori di a filusufia.
   </p>
   <p>
    Avaria participatu à trè spidizioni militari, duranti a guerra di u Peloponnesu, à Tanagra, à Corintu è à Delio, da u 409 a.C. à u 407 a.C., annu chì, avendu cunnisciutu à Socrati, avaria distruttu tutti i so cumpusizioni puetichi par didicà si cumplittamenti à a filusufia.
   </p>
   <p>
    Fundamintali fubbi u so incontru incù Socrati chì, dopu a parintesa di u guvernu, uligarchicu è filu-spartanu, di i Trenta tiranni, chì ni facia parti u ziu di Platonu Crizia, fù accusatu da u novu guvernu dimucraticu di impietà è di curruzzioni di i ghjovani è cundannatu à morti in 399 a.C.
   </p>
   <p>
    Dopu a morti di u maestru saria andatu à Megara incù altri addevi di Socrati, è dopu à Cirene, friquintendu u matematicu Tiadoru di Cirene è sempri in Italia, i pitagorichi Filolao è Eurito. Da quì, si saria ricatu in Egittu, induva i [preti|preta] l'avariani varitu da una malatia. Ma a fundatezza di a nutizia di sti viaghji hè moltu dubbia.
   </p>
   <p>
    === I primi dialoghi ===
   </p>
   <p>
    A parta da 395 a.C. Platonu avaria principiatu à scriva i primi dialoghi, in i quali affronta u prublemu culturali rapprisintatu da a figura di Socrati è a funzioni di i sufisti: nascini cusì, in un pussibuli ordini cronulogicu:
   </p>
   <p>
    lApulugia di Socrati, chì eppuri ùn hè micca un dialogu;
   </p>
   <p>
    u Critonu, induva Socrati discuti a lighjittimità di i leghji;
   </p>
   <p>
    u Ione, induva  Socrati incù u gustu di u scherzu dialugheghja nantu à u significatu di l'Arti umanu è l'Arti divinu incù un attori, u rapsodu (è un cantadori prufissiunali chì in u mondu anticu recita è canta puisii epichi d'Omeru è d'altri autori), chì intarpriteghja o hè pussidutu da a Puisia;
   </p>
   <p>
    lEutifrone;
   </p>
   <p>
    u Carmide;
   </p>
   <p>
    u Lachete;
   </p>
   <p>
    u Liside;
   </p>
   <p>
    lAlcibiade prima;
   </p>
   <p>
    lAlcibiade sicondu (sti dui attribuzioni à Platonu sò eppuri discutiti);
   </p>
   <p>
    lIppia maiori;
   </p>
   <p>
    lIppia minori;
   </p>
   <p>
    u Menessenu;
   </p>
   <p>
    u Protagora;
   </p>
   <p>
    u Gorgia.
   </p>
   <p>
    ===U prima viaghju à Siracusa===
   </p>
   <p>
    Certu hè inveci ch'è Platonu, intornu à u 388 a.C., dopu à avè cunnisciutu u pitagoricu Archita, guvarnadori di Taranto, sii statu à Siracusa, guvirnata da Dionigi I, ind'eddu strinsi amicizia cù u cugnatu di u tirannu, Dione, chì s'intarissò incù favori à i prugrammi pulitichi di Platonu. Ma opposta fù l'attitudina di Dionigi chì custrinsi Platonu à abbandunà Siracusa par Atena; fattu sbarcà in l'isula di Egina, numica di Atena, ci vinì fattu prighjuneri è resu schiavu; par so furtuna, u sucraticu Anniceride di Cirene u riscattò. Ma ancu st'episodiu, narratu incù varianti da Diogene Laerzio, hè moltu dubbiosu.
   </p>
   <p>
    === A fundazioni di l'Accademia ===
   </p>
   <p>
    In 387 a.C. Platonu hè à Atena; avendu acquistatu un parcu didicatu à Academu, è ci fonda una scola ch'eddu intituleghja Accademia in onori di l'eroi è a cunsacra à Apollu è à i Musi. Nantu à l'asempiu oppostu à quiddu di a scola fundata da Isocrate in 391 a.C. è basata nantu à l'insignamentu di a ritorica, a scola di Platonu hà i so radichi in a scenza è in u metudu chì ni diriveghjau, a dialettica; par stu mutivu, l'insignamentu si svolghji à traversu dibattiti, à i quali participeghjani i stessi addevi, diretti da Platonu o da l'addevi più anziani, è ancu cunfarenzi tinuti da illustri parsunaghji di passaghju à Atena.
   </p>
   <p>
    In vinti anni, da a criazioni di l'Accademia à u 367 a.C., Platonu scrivi i dialoghi in i quali si sforza di ditarminà i cundizioni chì parmettini a fundazioni di a scenza; tali sò:
   </p>
   <p>
    u Clitofonte (eppuri d'incerta attribuzioni);
   </p>
   <p>
    u Menone;
   </p>
   <p>
    u Fedonu;
   </p>
   <p>
    lEutidemu;
   </p>
   <p>
    u Simposiu;
   </p>
   <p>
    a Ripublica;
   </p>
   <p>
    u Cratilu;
   </p>
   <p>
    u Fedro.
   </p>
   <p>
    ===U sicondu viaghju à Siracusa===
   </p>
   <p>
    In u 364 a.C., pocu prima di a ghjunta di Aristoteli in l'Accademia, Platonu hè à Siracusa, invitatu da Dione chì, incù a morti di Dionigi u Vechju è a succissioni à u puteri di u so nipoti Dionigi u Ghjovanu, conta di pudè uparà i riformi impiditi da u pricidenti tirannu. Ma i cuntrasti incù Dionigi, chì suspetta in u ziu intinzioni di ribellioni, portani à l'esiliu di Dione: Platonu pò eppuri firmà in Siracusa com'è cunsiglieri di Dionigi è cultivà i so prugetti di trasfurmazioni istituziunali di u Statu siracusanu.
   </p>
   <p>
    In u 365 a.C. Siracusa hè in guerra è Platonu torra à Atena, incù a prumissa di pudè vultà à Siracusa à a fini di a guerra incù Dione. À Atena scrivi u Parmenidi, u Teeteto, è u Sufistu.
   </p>
   <p>
    ===U terzu viaghju in Sicilia===
   </p>
   <p>
    In u 361 a.C. Platonu compii u so terzu è ultimu viaghju in Sicilia. Ùn ci hè micca parò Dione, versu u quali Dionigi manifisteghja un'aparta ustilità; i provi di Platonu di difenda l'amicu incauseghjani a ruttura di i rapporti incù u tirannu siracusanu chì ni ghjunghji à imprighjunà u filosofu. Libaratu grazia à l'intarventu di Archita, u pitagoricu stratega è tirannu di Taranto, amicu di tremindù, in 360 a.C. Platonu pò riparta par Atena. U stessu Platonu conta cusì quiddi avvinimenti:
   </p>
   <p>
    Duranti u viaghju Platonu sbarca à Olimpia par scuntrà par l'ultima volta Dione. Quiddu prugittava una guerra contru à Dionigi, da a quali Platonu circò in vanu di dissuada lu: in u 357 a.C. riiscirà à impatruniscia si di u puteri à Siracusa ma ci sarà uccisu trè anni dopu.
   </p>
   <p>
    In Atena Platonu scrissi l'ultimi opari:
   </p>
   <p>
    u Timeu;
   </p>
   <p>
    u Crizia;
   </p>
   <p>
    u Puliticu;
   </p>
   <p>
    u Filebu;
   </p>
   <p>
    i Leghji.
   </p>
   <p>
    Murì in 347 a.C. è a vida di l'Accademia fù assunta da u nipoti Speusippu. A scola sopravvivarà finu à u 529 d.C., annu ind'edda fù difinitivamenti chjusa da Ghjustinianu dopu parechji periodi d'alterni intarruzioni di a so attività.
   </p>
   <p>
    == Opari ==
   </p>
   <p>
    Di Platonu sò parvinuti tutti i 36 opari: 34 sò dialoghi; una, l'Apulugia di Socrati, riporta una ricustruzzioni litterariu filusofica di l'autudifesa prununciata da Socrati davanti à i ghjudici, mentri l'ultima hè una racolta di tredici lettari.
   </p>
   <p>
    ===A supiriurità di u discorsu urali===
   </p>
   <p>
    Platonu improda u dialogu parchì u cunsidareghja com'è l'unicu strumentu in gradu di ripurtà l'argumentu à a cuncritezza storica di un dibattitu frà parsoni è di metta in luci u carattaru di ricerca di a filusufia, elementu chjavi di u so pinsamentu. Voli inoltri metta in evidenza cù u ricorsu à u dialogu a supiriurità di u discorsu urali rispettu à u scrittu. Certu a parola scritta hè più pricisa è meditata rispettu à l'uralità, ma mentri quista parmetti un immediatu scambiu d'upinioni nantu à u tema in discussioni quidda scritta intarrugata ùn rispondi micca.
   </p>
   <p>
    In generali, si classificheghja i dialoghi platonichi in parechji gruppi. Sicondu una linia intarpritativa piuttostu datata, i primi dialoghi sariani carattirizati da a viva influenza di Socrati (prima gruppu); quiddi di a maturità in i quali avaria sviluppatu a tiuria di l'idei (sicondu gruppu); è l'ultimu periodu quandu sintì l'urgenza di difenda a so probbia cuncizzioni da l'attacchi contru à a so filusufia, mittendu in opara una prufonda autucritica di a tiuria di l'idei (terzu gruppu). Sicondu u novu paradigma intarpritativu intruduttu da a scola di Tubinga è di Milanu, inveci, i dialoghi platonichi prisentani una cuerenza sistematica di fondu, induva a duttrina di l'idei, par quantu impurtanti, ùn custituisci più a parti fundamintali di u mondu soprasinsibili. U stili, chì imita cù fidelità a peculiarità di u dialogu sucraticu, muta nutevulamenti da un periodu à l'altru: in i periodi ghjuvanili ci sò intarventi brevi chì dani vivacità à u dibattitu; in l'ultimi, inveci, ci sò intarventi longhi, chì dani à l'opara u carattaru di un trattatu è micca di un dibattitu, trattendu si piuttostu di un dialogu di l'anima incù s'è stessa, ma senza ghjunghja mai à espona cumplittamenti a so probbia duttrina in forma di scenza assuluta. A rinuncia, com'è dighjà ind'è Socrati, à cumunicà in forma scritta u nucleu di a so probbia duttrina purtaria  à pinsà ch'è non solu a scrittura, ma ancu l'uralità ùn saria micca par Platonu in gradu di trasmetta la.
   </p>
   <p>
    In generali, u prutagonistu di i dialoghi hè Socrati; sultantu in l'ultimi dialoghi quistu quì assumi una parti sicundaria, finu à scumpariscia cumplittamenti in l'Epinomide è in i Leghji. A carattaristica di sti dialoghi hè chì u sughjettu principali chì dà u titulu à l'opara di solitu discorri moltu più ch'è l'intarlucutori à u quali si rivolghji, u quali si limiteghja solu à cunfirmà o disappruvà ciò ch'è u prutagonistu esponi.
   </p>
   <p>
    == Pinsamentu ==
   </p>
   <p>
    ===Filusufia è pulitica===
   </p>
   <p>
    Quidda chì in tarmini storichi pudemu chjamà "filusufia platonica" - vali à dì u corpus d'idei è di testi chì definiscini a tradizioni storica di u pinsamentu platonicu - hè isciuta da a riflissioni nantu à a pulitica. Com'eddu scrivi Alexandre Koyré: "tutta a vita filusofica di Platonu hè stata ditarminata da un avvinimentu eminentamenti puliticu, a cundanna à morti di Socrati".
   </p>
   <p>
    Occorri eppuri à distingua a "riflissioni nantu à a pulitica" da l'"attività pulitica". Ùn hè micca certu in st'ultima accizioni ch'è no duvimu intenda a cintralità di a pulitica in u pinsamentu di Platonu. Com'eddu scrissi, in tarda ità, in a Lettara VII di u so epistulariu, probbiu a rinuncia à a pulitica attiva marca a scelta par a filusufia, intesa parò com'è impegnu "civili". A riflissioni nantu à a pulitica diventa, in altri paroli, riflissioni nantu à u cuncettu di ghjustizia, è da a riflissioni annantu à stu cuncettu sorghji un'idea di filusufia intesa com'è prucessu di crescita di l'Omu com'è membru urganicamenti appartinenti à a polis.
   </p>
   <p>
    Dipoi i primi fasi di sta riflissioni, apparisci chjaru ch'è par u filosofu atinesu risolva u prublemu di a ghjustizia significheghja affruntà u prublemu di a cunniscenza. Da quì a nicissità d'intenda a genesi di u "mondu di l'idei" com'è fruttu di un impegnu "puliticu" più glubali è prufondu.
   </p>
   <p>
    ===U prublemu Socrati===
   </p>
   <p>
    A capacità di agiscia sicondu ghjustizia prisupponi, socraticamenti, a cunniscenza di ciò ch'eddu hè u bè. Solu stu sapè distingui u filosofu com'è tali, postu ch'è à chì compii u mali a faci par ignuranza. À Atena ci era mori cunfusioni nantu à a figura di u filosofu, è in un certu sensu u stessu Socrati avia alimantatu quidda cunfusioni: prisitendu si infatti com'è quiddu chì sapia di ùn sapè, prufissava una falsa ignuranza chì nascundia una vera sapienza. Eddu si cunfundia cusì incù i sufisti, i quali pratindiani di sapè ma infatti ùn sapiani, parchì ùn cridiani micca in a virità.
   </p>
   <p>
    Par arrigulà sta cunfusioni, par Platonu era nicissariu andà più luntanu ch'è Socrati, diliniiendu incù chjarezza i criterii chì distinguini u filosofu da u sufistu: mentri u prima ricerca i principi di a virità, senza a prisunzioni di pusseda la, u sicondu si lascia vidà da l'upinioni, fendu ni l'unicu parametru validu di a cunniscenza.
   </p>
   <p>
    L'altru prublemu liatu à a figura di Socrati hè a so cundanna à morti, veni à dì u fattu ch'eddu hè statu trattatu com'è un criminali puri essendu "u più ghjustu" trà l'omini. Quissa significò par Platonu duvè custatà ch'è trà filusufia è vita pulitica esistia quidd'incumpatibilità ghjà cunnisciuta da Socrati chì in l' Apulugia accenna à a guasi ineluttabilità di a so cundanna da parti di i pulitichi è rifiuta a pruposta d'andà in esiliu.
   </p>
   <p>
    U tema era cunnessu à a cunvinzioni ch'è a filusufia era inutuli. In un branu di u Gorgia u sufistu Callicle, dici chì a filusufia tutti à u più pò essa praticata da i ghjovani chì, inesperti di a vita, si poni abbandunà à i discorsi vani; quandu parò un omu anzianu, com'è Socrati, perdi u so tempu à discuta di prublemi astratti, hè degnu di essa presu à bastunati.
   </p>
   <p>
    === A duttrina di a cunniscenza: l'Idei ===
   </p>
   <p>
    A gnusiulugia di Platonu, esposta in parechji dialoghi com'è u Menonu, u Fedonu, è u Teetetu, devi cumbatta contru à l'upinioni chì susteni ch'è a ricerca di a cunniscenza hè impussibili. A tesa era stata sustinuta da l'eristi, i quali basavani u so insignamentu annantu à i siguenti pruposizioni:
   </p>
   <p>
    s'è ùn si cunnosci ciò chì si cerca, in casu mai ch'eddu fussi truvatu, ùn si ricunnusciarà micca com'è l'obiettivu da righjunghja;
   </p>
   <p>
    s'eddu si cunnosci dighjà ciò chì si cerca, a ricerca ùn hà micca sensu.
   </p>
   <p>
    U prublemu hè suparatu da Platonu chì ammetti ch'è l'ughjettu di a ricerca hè solu parzialamenti scunnisciutu à l'omu, u quali, dopu à avè lu cuntimplatu prima di a nascita, l'hà in calchì modu "sminticatu" in u fondu di a so anima. A distinazioni di u so circà hè dunqua un sapè dighjà prisenti ma nascostu in eddu, ch'è a filusufia divarà discità incù a riminiscenza o "anamnesi" (anàmnesisi), cuncettu annantu à u quali Platonu fondi u cunvincimentu ch'è l'amparà hè un ricurdà.
   </p>
   <p>
    'Ssa duttrina si riferisci à a cridenza riligiosa di a metempsicosi probbia di l'urfisimu è di u pitagurisimu sicondu u quali quandu u corpu mori l'anima, essendu immurtali, trasmigra in un altru corpu. Platonu sviluppa 'ssu mitu fundendu lu incù l'assuntu fundamintali ch'eddi esistini l'Idei chì ani carattaristichi opposti à i cosi finumenichi: sò incurruttibili, inghjinarati, eterni è immutabili. 'Ss'Idei sò cullucati in l'iperuraniu, mondu soprasensibili è chì hè parzialamenti visibuli à l'animi una volta sliati da i so corpi.
   </p>
   <p>
    L'Idea, traducibili più currettamenti cù "forma", hè dunqua u veru ughjettu di a cunniscenza: ma ùn hè micca sultantu u fundamentu gnusiulogicu di a rialità, veni à dì a causa chì ci parmetti di pinsà u mondu, bensì ni custituisci ancu u fundamentu ontulogicu, essendu u mutivu chì faci essa u mondu. L'idei rapprisentani l'eternu Veru, l'eternu Bonu è l'eternu Beddu, à i quali si contrapponi a diminsioni vana è transitoria di i finomini sensibili.
   </p>
   <p>
    Una cunsiquenza di a riminiscenza hè l'innatisimu di a cunniscenza: tuttu u sapè hè dighjà prisenti, in forma latenti, in a noscia anima. À tal' prupositu i sensi svolghjini quantunqua una funzioni impurtanti par Platonu, apposta ch'eddi offrini u spuntu par aiutà ci à svighjà lu. A spirienza servi parò solu da stimulu; a vera cunniscenza devi essa fundata univirsalamenti annantu à a noesisi, è annantu ad edda devi essa fundata ogni tecnica particulari, chì hè inveci u locu di a praxisi. L'arrori contru a quali Platonu cumbatti, rapprisintatu da a cultura sufista, cunsisti in u fattu di basà a cunniscenza nantu à a sinsazioni. À u cuntrariu, solu l'anima, è micca i sensi, pò cunnoscia l'aspettu "veru" d'ogni rialità.
   </p>
   <p>
    A duttrina platonica hè inoltri spessu ughjettu di misintindimentu. Di fatti, com'è Platonu stessu sughjirisci in numarosi passati, hè impussibili à ricuparà cumplittamenti a cunniscenza di u mondu di l'Idei ancu par u filosofu. A cunniscenza parfetta di quiddi hè probbia solu di i dei, chì l'usservani sempri. A cunniscenza umana, in a so forma migliori, hè sempri filu-sofia, veni à dì amori di u sapè, inesausta ricerca di a virità. Quissa sughjirisci una frattura "sofistica" à l'internu di u pinsamentu platonicu: ancu s'è l'omu si sforza, u raghjunghjimentu di a virità assuluta hè impussibili, parchì cunfinata in u celi iperuraniu è dunqua assulutamenti incunnuscibili. A parola, chì hè u strumentu imprudatu da u filosofu dialetticu par parsuada l'animi di a virità è di l'esistenza di l'idei, ùn rispichja ch'è parzialamenti a rialità ultrasensibili, chì hè irripruducibili è micca prisintevuli.
   </p>
   <p>
    == A furtuna di Platonu ==
   </p>
   <p>
    Sicondu parechji autori a filusufia platonica custituisci una tappa fundamintali di l'intreia storia di a filusufia uccidintali chì si ricunnosci indibitata ad eddu.
   </p>
   <p>
    À stu prupositu, Alfred North Whitehead hà sustinutu ch'è "tutta a storia di a filusufia uccidintali ùn hè ch'è una seria di noti di margina annantu à Platonu".
   </p>
   <p>
    === U platunisimu matematicu ===
   </p>
   <p>
    U fattu ch'è Platonu, in l'ampiezza di i so intaressi etichi è matafisichi, aghji assuntu i numari è i formi giumetrichi com'è ughjetti riali hà induttu matematichi muderni à cundivida u rialisimu rilativu à a matematica è à i so ughjetti. Si tratta di u currenti chjamatu "platunistu" di a matematica, chì vissi aderiscia ci ancu matematichi di virsura filusofica micca platonica, com'è Bertrand Russell è Kurt Gödel.
   </p>
   <p>
    Sicondu parechji autori par quissa si devi à Platonu è à a so scola ancu u sviluppu di a matematica è a fundazioni di u pinsamentu scentificu.
   </p>
   <p>
    == Noti ==
   </p>
   <p>
    == Da veda dinò ==
   </p>
   <p>
    Anamnesi (filusufia)
   </p>
   <p>
    Dialettica
   </p>
   <p>
    Dialoghi
   </p>
   <p>
    Eros
   </p>
   <p>
    Idea
   </p>
   <p>
    == Liami ==
   </p>
   <p>
    Opari di Platonu in u situ LiberLiber
   </p>
   <p>
    A matematica in Platonu
   </p>
   <p>
    Carta di u pinsamentu di Platonu
   </p>
   <p>
    à-platone/447-a-linia-quadripartita-in-platone.html A linia quadripartita di a cunniscenza (diagramma)
   </p>
   <p>
    U Platonu puliticu
   </p>
   <p>
    A duttrina di l'anima in A Ripublica di Platonu, articulu di Ghjuvanni Costa
   </p>
   <p>
    Cunfrontu nantu à u tema di u Statu trà Platonu è Machjaveddi
   </p>
   <p>
    Intervista di Mariu Vegetti nantu à u pinsamentu puliticu di Platonu
   </p>
   <p>
    A spiritualità cosmucentrica di Platonu
   </p>
   <p>
    à-platone/189-lallegoria-di a-caverna.html A traduzioni di l'alleguria di a caverna
   </p>
   <p>
    Platonu: a cità ideali nantu à u purtali RAI Filusufia
   </p>
   <p>
    à-platone.html Selezzioni di liami di studii annantu à Platonu
   </p>
   <p>
    u-bè/5496/default.aspx Platonu: u principiu di u bè, nantu à u purtali RAI Filusufia
   </p>
   <p>
    Audiulibru di lApulugia di Socrati
   </p>
   <p>
    Filosofu
   </p>
  </body>
 </text>
</TEI>
