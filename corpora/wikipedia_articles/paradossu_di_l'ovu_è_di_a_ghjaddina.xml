<TEI>
 <teiHeader>
  <fileDesc>
   <titleStmt>
    <title>
     Paradossu di l'ovu è di a ghjaddina
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Paradossu%20di%20l%27ovu%20%C3%A8%20di%20a%20ghjaddina"/>
     <date>
      2014-04-22T18:39:43Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Paradossu di l'ovu è di a ghjaddina
   </head>
   <p>
    U Paradossu di l'ovu è di a ghjaddina (o Paradossu di l'ovu è di a ghjallina) hè un paradossu filusoficu. U paradossu pò essa enunciata di a siguenti manera: Chì hè ciò chì hè vinutu prima: l'ovu o a ghjaddina? S'eddu hè l'ovu, si rispondi tandu: ma qual'hè chì hà fattu l'ovu? È s'eddu hè a ghjaddina, tandu si rispondi: ma a ghjaddina veni da l'ovu. U paradossu nasci da u fattu cà nissuna risposta sembra accittevuli. A prima minzioni di u paradossu di l'ovu è di a ghjaddina hè stata fatta in u Milindapañha.
   </p>
   <p>
    U paradossu hè statu studiatu da Aristotili (384 AC-322 AC). Cunclusi Aristotili chì l'ovu è a ghjaddina sò nati tremindù à tempu.
   </p>
   <p>
    À i ghjorna d'oghji, parechji soluzioni sò stati pruposti par solva u paradossu. Una risposta scentifica muderna à 'ssu paradossu hè chì l'essaru chì nasci da un ovu ùn hè micca tuttu à fattu identicu à l'ovu chì l'hà fattu nascia. Ci hè una piccula diffarenza à ogni nascita, ancu s'è 'ssa diffarenza ùn pò micca essa parcipita incù i nosci sensi. Una tali diffarenza si trasmetti dunqua di leva in purleva, ancu s'è da una generazioni à l'altra, dui essari facini sempri parti di listessa spezia. Ma à longa andà, a situazioni cambia, chì i picculi diffarenza trasmissi da una generazioni à quiss'altra s'aghjustani è diventani diffarenzi nutevuli è impurtanti. U risultatu hè chì à u capu di milla generazioni par esempiu, dui individui ùn facini più parti di listessa spezia. Sicondu 'ssa analisa, u paradossu di l'ovu è di a ghjaddina ùn saria ma cà una istanza di un paradossu più anzianu, creatu da Aubulidi: u paradossu soritu, ancu chjamatu u paradossu di a massa. Sicondu 'ssa risposta à u paradossu, un ovu di a prima generazioni ùn faria micca parti di listessa spezia ch'è a ghjaddina nata milla generazioni dopu. Par via di cunsiquenza, a quistioni: Chì hè ciò chì hè vinutu prima: l'ovu o a ghjaddina? ùn avaria micca sensu in 'ssu casu particulari.
   </p>
   <p>
    U prublemu natu da u paradossu di l'ovu è di a ghjaddina hè statu enunciatu dinù da una manera più generali, sottu a forma di un prublemu cuncirnendu a causa è l'effettu.
   </p>
   <p>
    == In Corsica ==
   </p>
   <p>
    U paradossu di l'ovu è di a ghjaddina hè statu mintuvatu da u Barbutu di Chera, Ghjuvan'Andria Culioli, in un chjama è rispondi celebru:
   </p>
   <p>
    Eiu ingaghju la battaglia
   </p>
   <p>
    Ghjè ingaghju la baruffa,
   </p>
   <p>
    Diti : - Qual’ hè statu fattu avanti,
   </p>
   <p>
    U marteddu o la tinaglia ?
   </p>
   <p>
    Si avanti hè la ghjaddina
   </p>
   <p>
    O l’ovu drintu la padda ?
   </p>
   <p>
    Sì vò rispunditi,
   </p>
   <p>
    Hè chì vò seti pueta !''
   </p>
   <p>
    == Da veda dinò ==
   </p>
   <p>
    l'ovu
   </p>
   <p>
    a ghjaddina
   </p>
   <p>
    paradossu
   </p>
   <p>
    == Liami ==
   </p>
   <p>
    Logica
   </p>
   <p>
    Paradossi
   </p>
  </body>
 </text>
</TEI>
