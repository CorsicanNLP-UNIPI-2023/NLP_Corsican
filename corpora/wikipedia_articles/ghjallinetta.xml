<TEI>
 <teiHeader>
  <fileDesc>
   <titleStmt>
    <title>
     Ghjallinetta
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Ghjallinetta"/>
     <date>
      2015-05-20T19:26:53Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Ghjallinetta
   </head>
   <p>
    A ghjallinetta (Gallinula chloropus) hè un acellu di a famiglia di i Rallidi.
   </p>
   <p>
    == Descrizzione ==
   </p>
   <p>
    A ghjallinetta d'acqua si ricunnosce per via di u so piumaghju neru in e parte anteriore è marrone scuru annantu à a parte pusteriore di u corpu è annantu à l'ale; u bizzicu giallu hè dutatu à a basa d'una cera rossa. L'ale chjuse prisentanu una striscia di penne bianche, cum'ellu hè biancu u pusteriore sottu a breve coda. A lunghezza supareghja i 30 cm. I pedi sò dutati di diti assai longhi, è e zampe sò di culore giallu virdicciu.
   </p>
   <p>
    == Biulugia ==
   </p>
   <p>
    A ghjallinetta si nutrisce d'insetti acquatichi, di picculi pesci, di crustacei, di molluschi, di germi di piante acquatiche. Custruisce u nidu in a parte folta di a vegetazione acquatica è à spessu vicinu à a riva ma ancu annantu à isulotti precarii, oppuru annantu à a riva di u corsu d'acqua. E femine ci diponenu da cinqui à deci ovi di culore marrone machjate incù tacche più scure ch'elle covanu durante più di vinti ghjorni. I chjuchi suvitanu a matre da a quale sò curati per parechji sittimane. I chjuchi ponu esse predati da u sperghjorne cinnarinu.
   </p>
   <p>
    A ghjallinetta hè un'abile nutatrice, mentre annantu à a terraferma si move malamente. Anu un bulu piuttostu pisante. Quand'elle sò spavintate emettenu un chjirlu caratteristicu. Stu cumpurtamentu permette u censimentu di l'animali ancu quand'elli sò nascosti à a vista.
   </p>
   <p>
    == Distribuzione è ambiente ==
   </p>
   <p>
    A ghjallinetta, incù parechje sottuspezie, hè diffusa in Europa, Africa è Asia. Hè nidificante in Europa cintrale, in Europa meridiunale è in Europa occidentale. Hè ancu nidificante estiva in Europa orientale. Ùn hè micca cunsiderata una spezia in priculu.
   </p>
   <p>
    A ghjallinetta frequenta i lochi umidi: stagni, lavi è fussetti è in generale terreni umidi è acque chì scorrenu pianu pianu incù molte piante acquatiche.
   </p>
   <p>
    == Tassunumia ==
   </p>
   <p>
    Sò cunnisciute e siguente sottuspezie di ghjallinetta:
   </p>
   <p>
    G. c. chloropus (Linnaeus, 1758) - incù un'ariale stesu da l'Europa è Nordu Africa sinu à u Giappone è à u sudu-livante asiaticu
   </p>
   <p>
    G. c. meridionalis (C.L.Brehm, 1831) - prisente in l'Africa subsahariana
   </p>
   <p>
    G. c. pyrrhorrhoa  A.Newton, 1861 - endemica di Madagascar, a Reunione, Mauriziu è l'isule Comore.
   </p>
   <p>
    G. c. orientalis Horsfield, 1821 - prisente in i Seychelles, l'Andamane, a penisula malese, l'Indunesia è e Filippine.
   </p>
   <p>
    ==In Corsica==
   </p>
   <p>
    A ghjallinetta hè ancu chjamata a gallina d'acqua, a gallinella, o ancu a pullezza.
   </p>
   <p>
    == Note ==
   </p>
   <p>
    ==Bibliugrafia==
   </p>
   <p>
    Ghjuvan Petru Battestini, 1982, L'acelli, Cervione, Adecec
   </p>
   <p>
    ==Ligami==
   </p>
   <p>
    Articulu annantu à a ghjallinetta in u bloggu Ampargu a lingua corsa
   </p>
   <p>
    == Da vede dinù ==
   </p>
   <p>
    Acelli nidificanti in Corsica
   </p>
   <p>
    Rallidae
   </p>
  </body>
 </text>
</TEI>
