<TEI>
 <teiHeader>
  <fileDesc>
   <titleStmt>
    <title>
     Puseidonu
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Puseidonu"/>
     <date>
      2019-09-30T05:50:34Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Puseidonu
   </head>
   <p>
    Puseidonu o Poseidone) (o ancu Pusidonu) (in grecu Ποσειδῶν) hè u diu di u mari è di i tarramuti in a mitulugia greca è in a riligioni greca. Figliu di Cronu è frateddu di Zeus, Ade, Era, Estia è Demetra hè un di i dodici dii di l'Olimpu. A so cunsorti hè a Nereidi Anfitrite è da edda hà avutu un figliu, Tritonu, chì era mezu omu mezu pesciu.
   </p>
   <p>
    I simbuli di u diu sò u tridenti è u so animali sacri, u cavaddu (criatu da eddu cù l'ondi di u mari) è u dalfinu. U so epitetu ricurrenti hè Scutidori di a terra (sinonimi Enosìctono o Enosigeo (latinu: 'Ennosigaeum'; grecu: ), causa di i tarramuti.
   </p>
   <p>
    I divinità simili à Puseidonu di u mondu anticu funi Rodon in a riligioni illirica, Nethuns in a riligioni etrusca è u so currispundenti nomu Nettuniu in quidda rumana.
   </p>
   <p>
    In u so onori erani cilibrati i ghjochi Istmichi.
   </p>
   <p>
    == Etimulugia di u nomu ==
   </p>
   <p>
    In l'ità di u bronzu, Puseidonu, sicondu i tavuletti d'arzilla in scrittura Lineari B chì sò ghjunti finu à no, in l'antica cità di Pilo era cunsidaratu u più impurtanti trà i dii; in sti scrizzioni u nomu PO-SE-DA-WO-NE (Puseidonu) ricorri incù friquenza moltu maiori rispettu à DI-U-JA (Zeus). Si trova ancu una varianti feminiccia di listessu nomu, PO-SE-DE-IA, chì indicheghja l'esistenza di una dea cumpagna di Puseidonu chì in tempi successivi fù sminticata. I tavuletti scuparti à Pilo ammentani sacrifizii in onori de I dui righjini è Puseidonu oppuri I dui righjini è u rè. L'idantità chì più faciulamenti pò essa attribuita à i dui righjini hè quidda di Demetra è Parsifuna o di dui dei chì erani i so pricursori, in ogni casu divinità chì in ebbichi succissivi ùn funi più assuciati à a figura di Puseidonu. U diu era dighjà idantificatu com'è Scutidori di a terra vali à dì E-NE-SI-DA-O-NE in Cnossu d'ebbica micenia, un titulu estremamenti impurtanti, soprattuttu cunsidarendu chì i tarramuti sò stati una di i causi principali di a caduta di a civiltà minoica.
   </p>
   <p>
    In una di i tavuletti di Pilo si trova un liamu trà i noma di Demetra è Puseidonu chì appariscini com'è PO-SE-DA-WO-NE è DA-MA-TE insiriti in un cuntestu di richiesti di grazia à i dii.
   </p>
   <p>
    A sillaba DA, prisenti in tremindù i noma simbraria dirivà da una radica Protuinduauropea assuciata à u cuncettu di distribuzioni di terri è privileghji, par u quali Puseidonu pudaria significà Signori distributori o Cumpagnu di a distributrici parallelamenti à Demetra "A mamma distributrici".
   </p>
   <p>
    == Urighjini di u cultu ==
   </p>
   <p>
    In a cultura micenia, puri cusì dipindenti da u mari, ùn hè stata ritruvata alcuna prova di un liamu trà Puseidonu è u mari stessu. Evidintamenti u cultu di u diu era natu più prima è indepindintamenti da ciò chì saria divintatu u so regnu.
   </p>
   <p>
    Vistu chì a figura di Puseidonu hè in stretta rilazioni sii incù u mari sii incù i cavaddi è cunsidarendu a luntananza da u mari di i zoni in i quali stavani l'antichi induauropei, parechji studii ritenini ch'è Puseidonu urighjinariamenti nascì com'è un diu-cavaddu è chì solu in seguitu saria statu assimilatu à i divinità acquatichi uriintali quandu i populi grechi mutàni i so fonti di sustintamentu principali passendu da a cultivazioni di a terra à u sfruttamentu di u mari incù a pesca è i cummerci marittimi.
   </p>
   <p>
    Sicondu Pausania Puseidonu era un di i custodii di l'Oraculu di Delfi prima chì Apollu ni assumissi u cuntrollu. Apollu è Puseidonu à spessu s'accupàni di listessi aspetti di i vicendi umani: par asempiu duranti a fasa di a fundazioni di novi culonii Apollu par via di l'Oraculu auturizava i culoni à parta è l'insignava induva stabiliscia si, mentri Puseidonu si pigliava cura di i culoni duranti a navigazioni versu a nova patria è pracurava l'acqui lustrali par cilibrà i sacrifizii prupiziatori par a fundazioni di a nova cità. L'Anabasi di Senofonte discrivi un gruppu di suldati Spartani chì intonani, dedichendu lu à Puseidonu, un peana chì hè un tipu d'innu chì, nurmalamenti, era didicatu à Apollu.
   </p>
   <p>
    Com'è ancu Dionisu è i Menadi Puseidonu avia a capacità di pruvucà parechji formi di disturbu mintali: unu di i testi di Ippocrate riporta comu à a so opara era attribuitu l'uccurrenza di certi tipi di epilessia.
   </p>
   <p>
    Puseidonu era viniratu com'è divinità principali in molti cità: à Atena era cunsidaratu sicondu sultantu à Atena, mentri à Corintu è in molti cità di a Magna Grecia era cunsidaratu u prutittori di a polis.
   </p>
   <p>
    I cilibrazioni in onori di Puseidonu si tiniani, à l'iniziu di a staghjoni inguirnali, in molti cità di u mondu grecu.
   </p>
   <p>
    I marinari inviavani prigheri à Puseidonu parch'eddu li cuncidissi un viaghju sicuru è calchì volta com'è sacrifiziu annigavani cavaddi in u so onori. Quandu mustrava u latu benignu di a so natura Puseidonu criava novi isuli com'è approdu par i naviganti è uffria un mari calmu è senza timpesti. Quandu inveci era affesu è si sintia ignuratu tandu culpia a terra incù u so tridenti pruvuchendu mari timpistosi è tarramuti, annighendu à quiddi chì si truvavani in navigazioni è affundendu l'imbarcazioni.
   </p>
   <p>
    L'icunugrafia classica di Puseidonu u discrivi à a vida di u so carru trainatu da cavadducci marini o da cavaddi capaci di corra annantu à u mari. Spessu era rapprisintatu incù dalfini è incù in manu u so tridenti.
   </p>
   <p>
    == Puseidonu in a mitulugia ==
   </p>
   <p>
    === A nascita è u trionfu annantu à Cronu ===
   </p>
   <p>
    Puseidonu era figliu di Cronu è Rea è frateddu di Zeus, Ade, Estia, Demetra è Era. Sicondu Esiodu Puseidonu hè u frateddu maiò di Zeus, mentri sicondu Omeru u maiò hè Zeus, Puseidonu u sicondu è Ade u terzu.
   </p>
   <p>
    Esiodu conta infatti chì com'è i so frateddi è sureddi Puseidonu fù divuratu da u patri Cronu è dopu rigurgitatu da eddu custrettu da Zeus, l'ultimugenitu risciutu à sfughja à u terribuli parenti grazia à a matri Rea. Sicondu altri tradizioni inveci Rea riiscì à salvà Puseidonu: sicondu Pausania deti in pastu à u maritu un puddetru è nascosi u figliu in una banda di cavaddi; sicondu Diodoru Siculo Rea affidò u figliu à i curi di i Telchini, magichi abitanti di Rodi, è di l'Uceanina Cefira.
   </p>
   <p>
    Puseidonu incù i frateddi è i sureddi, à l'Ecatonchiri è à i Ciclopi, chì li stazzunoni a so arma, u tridenti, scunfissi Cronu è i Titani in a Titanomachia. I Titani funi lampati in u Tartaru è Puseidonu stessu s'impignò à custruiscia i mura di bronzu chì l'imprighjunavani.
   </p>
   <p>
    Quandu dopu si dicisi à divida u mondu in trè regni, ci fù un surteghju: Zeus riciviti u celi, Ade, ingannatu da Zeus, u mondu suttarraniu di l'oltritomba, mentri à Puseidonu li tuccàni u mari è l'acqui.
   </p>
   <p>
    U diu di u mari participò ancu à a guerra trà l'Olimpi è i Ghjiganti, a Gigantumachia, in a quali cumbattì contr'è u ghjiganti Polibote è u scunfissi tagliendu un pezzu di l'isula di Coo incù u so tridenti è lampendu 'di lu contru, criendu cusì l'isula di Nisiru.
   </p>
   <p>
    ===A litica incù Atena par Atena===
   </p>
   <p>
    Agostino in u A cità di Diu riporta a spiigazioni di Varrone nantu à l'etimulugia di u nomu di a cità d'Atena: a sfida trà Atena è Puseidonu. In quiddu locu spuntò à l'impruvisu un alivu è sgurgò l'acqua. Cunsultatu l'Oraculu di Delfi, risposi ch'è l'alivu simbulizava a dea Atena è l'acqua u diu Puseidonu è chì i citatini pudiani sceglia u nomu di una di i dui divinità par dinuminà a so cità. U rè Cecrope tandu cunvucò tutti i citatini: i masci vutàni par Puseidonu, i donni par Atena. Vinsi a siconda parchì ci fù un votu in più di i donni. Tandu Puseidonu divastò i campi d'Atena incù l'ondi di u mari è par appacià ni l'ira i donni funi puniti: dipoi tandu nissunu figliolu avaria presu u nomu di a mamma è nisciuna saria stata chjamata com'è a dea vincitrici di a litica.
   </p>
   <p>
    Apollodoru inveci narra chì à ghjudicà a disputa trà i dui divinità funi i dii di l'Olimpu, chì dicritàni a vittoria d'Atena postu ch'è Cecrope avia tistimuniatu chì a dea avia piantatu l'alivu prima di Puseidonu.
   </p>
   <p>
    Si pensa chì sta lighjenda pruvenghi in u ricordu di cuntrasti avvinuti in u periodu Miceniu trà l'abitanti urighjinarii di a cità è di i novi immigrati. È intarissanti à nutà com'è Atena, nonustanti sta scelta, à l'arici di u so sviluppu fù una grandi putenza navali, capaci di scunfighja a flotta Persiana in a battaglia di Salamina.
   </p>
   <p>
    In una virsioni di a storia diffarenti, Atena è Puseidonu aviani rottu una rilazioni appena prima di a litica, aghjunghjendu cusì un antru mutivu validu à a lotta par u pussessu di a cità.
   </p>
   <p>
    === L'innu omericu à Puseidonu ===
   </p>
   <p>
    L'innu à Puseidonu, inclusu in a racolta di l'Inni omerichi, cunsisti in una brevi invucazioni, un priambulu di setti versi chì si rivolghji à u diu com'è "scutidori di a terra è di i landi marini, diu di i prufondi abissi chì hè ancu signori di u Monti Aliconu è di l'ampia Aigaì" è ricorda ancu a so doppia natura di diu di l'Olimpu: "dumadori di cavaddi è salvatori di navi".GIMMI
   </p>
   <p>
    ===A ribillioni à Zeus è a punizioni===
   </p>
   <p>
    Omeru conta chì un ghjornu i dii di l'Olimpu, suvitendu Era, Apollu è Puseidonu, si rivultàni contr'à Zeus è u liàni. À salvà u Rè di i Dii fù a nereidi Teti, chì chjamò u Centimanu Briareo chì u salvò.
   </p>
   <p>
    Com'è punizioni Zeus custrinsi Puseidonu è ancu Apollu à serva u rè di Troia Laomedonte. Quiddi li chersi di custruiscia un'enorma cinta muraria chì curraria tutti intornu à a so cità è prumisi di ricumpinsà li par stu sirviziu. Eppuri u rè di Troia ùn mantiniti micca a parola data. Par vindicà si, Puseidonu mandò un mostru marinu par attaccà a cità, chì parò fù uccisu da Erculu.
   </p>
   <p>
    ===In a guerra di Troia===
   </p>
   <p>
    In l'Iliadi Puseidonu si schiera da a parti di i Grechi è in parechji occasioni scendi in battaglia contru à l'armata Troianu. Eppuri in u XXu libru, intarveni par salvà à Enea quandu u principi Troianu hè annantu à u puntu d'essa uccisu da Achilli.
   </p>
   <p>
    ===L'astiu par Odisseu===
   </p>
   <p>
    Odisseu, com'eddu a conta eddu stessu, par salvà si da u salvaticu è antrupofagu Ciclope Pulifemu, figliu di u diu di u mari è di a ninfa marina Toosa, l'acceca eppo scappa. Puseidonu, da quiddu mumentu, scatena tutta a so furia in i cunfronti di u rè d'Itaca, ch'eddu ùn uccidarà micca, ma ch'eddu custringhjarà par anni luntanu da a so patria.
   </p>
   <p>
    Puseidonu ùn participeghja micca à u cunciliu di i dii ind'eddu fù dicisu chì Odisseu pudarà vultà in casa soia, lascendu Ogigia dopu tanti anni da u mumentu ch'edda participeghja à un banchettu vicinu à l'Etiopi. Quandu u diu di u mari, vultendu da u banchettu, s'accorsi chì Odisseu navigava in mari, capiti chì i dii aviani dicisu ch'eddu pudia vultà in casa soia è scatinò i venti contru u murtali, fendu lu naufragà da a so zattera prima ch'eddu ghjunghissi à Scheria, a patria di i Feaci.
   </p>
   <p>
    Par puniscia i Feaci chì aviani ripurtatu Odisseu in casa, u diu di u mari trasfurmò a navi è l'omini chì aviani aiutatu u rè di Itaca in petra.
   </p>
   <p>
    == Amanti è figli di Puseidonu ==
   </p>
   <p>
    == Noti ==
   </p>
   <p>
    == Bibliugrafia è fonti ==
   </p>
   <p>
    Walter Burkert, Greek Religion (A riligioni Greca) 1985.
   </p>
   <p>
    Fonti nantu à a mitulugia Greca
   </p>
   <p>
    Theoi.com: Puseidonu
   </p>
   <p>
    A storia di Puseidonu è Pelope
   </p>
   <p>
    Poseidon's Children and the Mates of Poseidon (i cumpagni è i figli di Puseidonu), Gill, N.S. 2007
   </p>
   <p>
    Noel Robertson Poseidon's Fistivali at the Winter Solstice (I cilibrazioni par Puseidonu à u sulstiziu d'inguernu) annantu à The Classical Quarterly, New Series, Vol. 34, Nò. 1 (1984), pp. 1-16
   </p>
   <p>
    == Da veda dinò ==
   </p>
   <p>
    Nettuniu (divinità)
   </p>
   <p>
    Mitulugia
   </p>
  </body>
 </text>
</TEI>
