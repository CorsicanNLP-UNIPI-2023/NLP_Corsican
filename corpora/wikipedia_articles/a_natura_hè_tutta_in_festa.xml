<TEI>
 <teiHeader>
  <fileDesc>
   <titleStmt>
    <title>
     A natura hè tutta in festa
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/A%20natura%20h%C3%A8%20tutta%20in%20festa"/>
     <date>
      2019-09-24T15:46:56Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    A natura hè tutta in festa
   </head>
   <p>
    A natura hè tutta in festa hè una puisia di Paulu Matteiu di la Fuata (1817-1899) chì faci parti di i Puisii Ghjucosi.
   </p>
   <p>
    ==A natura hè tutta in festa==
   </p>
   <p>
    O cara musa, chì stà in Ceppunieddu
   </p>
   <p>
    È pigli frescu annantu à lu casteddu,
   </p>
   <p>
    In i sapari à lu Pinzu,
   </p>
   <p>
    In Ciaccalda è in u Pineddu,
   </p>
   <p>
    Dundi facili la vena
   </p>
   <p>
    Corri sempri è corri piena.
   </p>
   <p>
    Ghjà spichja l'alba, risplendi la cuddina ;
   </p>
   <p>
    Hè primavera, l'Aprili s'avvicina ;
   </p>
   <p>
    Dimmi, o musa campagnola,
   </p>
   <p>
    Dormi o veghji stamatina ?
   </p>
   <p>
    Sì tù sè in i Vaddiccioli,
   </p>
   <p>
    Vurria dì ti dui paroli.
   </p>
   <p>
    Sì tù sè ghjunta sbrumata da a lamaghja,
   </p>
   <p>
    Di Frassiolu, dlu Buscu, o dla Palaghja,
   </p>
   <p>
    Sì tù ùn dormi in i Scatoghja,
   </p>
   <p>
    In i Ghjerbi o in a Ghjattaghja.
   </p>
   <p>
    Spunta u soli in u Linari,
   </p>
   <p>
    Cantichjemu, s'tù ha vagari.
   </p>
   <p>
    Di quandu in quandu, tù sopra a Panicala
   </p>
   <p>
    Stendi lu bulu, è quì racogli l'ala ;
   </p>
   <p>
    Cara ninfa, incurunata
   </p>
   <p>
    Da lu Pinzu tù ni fala,
   </p>
   <p>
    Veni alegra à la Fuata :
   </p>
   <p>
    Ci faremu una cantata.
   </p>
   <p>
    Suredda cara, dulcissima cumpagna,
   </p>
   <p>
    Aval' chì ridi, chì hè alegra la campagna;
   </p>
   <p>
    Fà ci rida è stemu alegri :
   </p>
   <p>
    S'tù mi volti li calcagna.
   </p>
   <p>
    S'tù mi faci musu duru,
   </p>
   <p>
    Ci spicchemu par sicuru.
   </p>
   <p>
    Sì tù ùn t'ammorci, s'tù faci risa chjara,
   </p>
   <p>
    Sè a me dilizia, ti tengu cusì cara.
   </p>
   <p>
    Ma ùn mi basta à vulè ti ugna,
   </p>
   <p>
    Lu butirru di Zigliara,
   </p>
   <p>
    Sì tù faci a schizzinosa,
   </p>
   <p>
    La lunatica è l'estrosa.
   </p>
   <p>
    Or senti, o cara, riscoti la pigrizia,
   </p>
   <p>
    Sì tù m'ascolti, sbandimu la tristizia ;
   </p>
   <p>
    Sinnò femu lu divorziu,
   </p>
   <p>
    È si desfa l'amicizia :
   </p>
   <p>
    Or sinnò ci spiccichemu,
   </p>
   <p>
    Madapiù ci buliemu.
   </p>
   <p>
    Tù quandu maghju fiurisci tuttu in tondu ;
   </p>
   <p>
    Ni fali à coglia li fiera dlu circondu,
   </p>
   <p>
    È s'tù ghjugni in u Furciolu,
   </p>
   <p>
    Ti ni scherzi dlu to mondu;
   </p>
   <p>
    Dì mi un pocu, ti ramenti
   </p>
   <p>
    La nostra acqua di Pamenti ?
   </p>
   <p>
    Ci n'hè più fresca di quidda dla Scaledda ?
   </p>
   <p>
    Dlu Quarracciu, dla Sarra, dla Strimedda ?
   </p>
   <p>
    La Castalia è l'Ippucrena
   </p>
   <p>
    Poni mettasi cun edda ?
   </p>
   <p>
    Ùn ci pò mancu Aratusa :
   </p>
   <p>
    Chì ni dici, o cara musa ?
   </p>
   <p>
    Quì ci ha li grotti, quì l'ombra è la friscura ;
   </p>
   <p>
    Quì l'aria bona, la selva, la virdura.
   </p>
   <p>
    Quì ti lavi in u butirru ;
   </p>
   <p>
    Quì ti spichji in a Viura;
   </p>
   <p>
    Quì li fiora è li funtani
   </p>
   <p>
    Tù sa bè ch'ùn sò luntani.
   </p>
   <p>
    'Dù sò più freschi lu monti è la pindici ?
   </p>
   <p>
    Chì ti ni pari, suredda ? Chì ni dici ?
   </p>
   <p>
    Da la punta di lu Pinzu
   </p>
   <p>
    Fala à veda li to amici :
   </p>
   <p>
    Forsi quì hè secca la vena
   </p>
   <p>
    Di Castalia è d'Ippucrena ?
   </p>
   <p>
    S'tù voli u frescu, 'dù ci hè com'è in Travetu ?
   </p>
   <p>
    S'tù cerchi l'ombra, li sapari lu sicretu,
   </p>
   <p>
    Quì ci hè a Sapara dlu boiu,
   </p>
   <p>
    Culà v'hè lu Saparetu,
   </p>
   <p>
    Sapareddi, Saparghjonu :
   </p>
   <p>
    Quanti sapari Azilonu !
   </p>
   <p>
    Dighjà u Parnassu, lu Pindu è l'Alicona
   </p>
   <p>
    Dundi più volti tù canti la canzona,
   </p>
   <p>
    Ani micca u nostru frescu,
   </p>
   <p>
    La nostra aria cusì bona ?
   </p>
   <p>
    È quì ancora una cantata
   </p>
   <p>
    Saria forsi mal piazzata ?
   </p>
   <p>
    Canta u buiaghju chì sfronda li castagni,
   </p>
   <p>
    È in Chirinzolu tù senti li cuccagni ;
   </p>
   <p>
    Squatriddeghja la so boci
   </p>
   <p>
    È rimbomba sti campagni ;
   </p>
   <p>
    À li legna in a Strunedda
   </p>
   <p>
    Canta ancora la zitedda,
   </p>
   <p>
    À lu mireghju, tù senti lu pastori,
   </p>
   <p>
    Trionfa l'aria, chì Marzu si ni mori ;
   </p>
   <p>
    È li pecuri è l'agneddi
   </p>
   <p>
    Si ralegra lu so cori.
   </p>
   <p>
    Canta u cuccu in Arghjachjusa,
   </p>
   <p>
    È tù taci, o cara musa !
   </p>
   <p>
    Canta l'acedda è canta la parsona ;
   </p>
   <p>
    Da mani à a sera si senti la canzona ;
   </p>
   <p>
    Chì aligria è chì rimori
   </p>
   <p>
    Da u Spianatu à li Tracona,
   </p>
   <p>
    Da la Piana di lu Favu
   </p>
   <p>
    Finu ad Archia è à Campucavu !
   </p>
   <p>
    Mughja lu boiu, la vacca è la vitedda ;
   </p>
   <p>
    Bela la capra, la pecura è l'agnedda ;
   </p>
   <p>
    Chì cuncertu è chì armunia
   </p>
   <p>
    Da Ciaccalda ad Arruledda !
   </p>
   <p>
    Or ùn sia po ma' ditta
   </p>
   <p>
    Chì tù sola ti stà zitta !
   </p>
   <p>
    Lu Pisanali, la Teppa, u Munacori,
   </p>
   <p>
    La Carafedda, Ficalba è Bonsignori
   </p>
   <p>
    Locupianu è lu Cavonu
   </p>
   <p>
    Ùn t'alegrani lu cori ?
   </p>
   <p>
    Tuttu canta à la rinfusa,
   </p>
   <p>
    È no stemu à bocca chjusa !
   </p>
   <p>
    La Marchisana fiurisci com'è Maghju ;
   </p>
   <p>
    À li Vulneddi tù vedi, in Calcinaghju,
   </p>
   <p>
    Ghjà la volpi custieghja
   </p>
   <p>
    Lu muntonu tintinnaghju ;
   </p>
   <p>
    Ma Falcona è Pusianu
   </p>
   <p>
    Ùn si trovani luntanu.
   </p>
   <p>
    ==Rifarenzi==
   </p>
   <p>
    Paulu Matteiu di la Fuata (1993, 2006), Poesie Giocose, Aiacciu, CRDP di Corsica - Università di Corsica.
   </p>
   <p>
    Puesia
   </p>
  </body>
 </text>
</TEI>
