<TEI>
 <teiHeader>
  <fileDesc>
   <titleStmt>
    <title>
     Frati è a Sora
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Frati%20%C3%A8%20a%20Sora"/>
     <date>
      2019-10-03T11:19:06Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Frati è a Sora
   </head>
   <p>
    U Frati è a Sora (o u Frate è a Sora) sò un paghju di stantari di Corsica. Sò stati discritti pà a prima volta da Mérimée in 1836. Si trovani accantu u stradonu naziunali N196, trà Prupià è Sartè, in Ghjumenta Russa, à 5 chilomitri da Sartè. Sicondu Mérimée, u locu era chjamata I Stantari, à l'ebbica.
   </p>
   <p>
    Ci hè dinò una lighjenda assuciata incù u Frati è a Sora: a lighjenda di u Frati è a Sora. Dici a lighjenda chì u Frati è a Sora erani un omu è una donna chì s'erani ingaghjati prima in a rilighjoni. Ma hè successu chì a Sora è stata sidutta da u Frati è ch'iddi sò scappati insemu. Tandu, sient'è a lighjenda, sò stati puniti da u Distinu è sò stati pitrificati. Hè cussì chì sò firmati stantari.
   </p>
   <p>
    ==Crunulugia==
   </p>
   <p>
    U Frati è a Sora sò dui stantari chì sò stati discritti da Prosperu Mérimée, in i so Noti d'un viaghju in Corsica, publicatu in 1840. In a sizioni intitulata "Stantari di u Rizzanesu", Mérimée discrivi a so visita di u Frati è a Sora: "Dui altri stantari, ma ritti, si vedini à circa una lega di Sartè, annantu à a riva manca di u Rizzanesu è à u cantu di a strada di Prupià. U locu si chjama "I Stantari". I dui cantona sò inchjinati, unu versu quidd'altru. U più maiori, altu trè metri, hè un pocu più largu in fondu cà in testa, a quali par appuntu m'hè parsa sciappata par via di un accidenti. Hè à pocu pressu quatratu, u latu misurendu circa 0,85 m. Quidd'altra stantara, grossa listessa, un dipassa micca 1,60 m. Sò alluntanati da 0,50 m. Trà i dui cantona ritti, ci n'hè un terzu, chì hè guasi più maiori cà i dui pricidenti, ma sdragatu in terra. Pò ancu essa un frammentu di una di i dui Stantari."
   </p>
   <p>
    ==Citazioni==
   </p>
   <p>
    U Frati è A Sora sò mintuvati calchì volta in a cultura corsa. Par asempiu in a canzona U Frati è A Sora di Svegliu d'Isula:
   </p>
   <p>
    Ma quali si n'inveni
   </p>
   <p>
    Di l'amori difesi
   </p>
   <p>
    Ch'ùn poni mancu tema
   </p>
   <p>
    Di u tempu l'offesi
   </p>
   <p>
    Sti dui petri ritti
   </p>
   <p>
    In pian' di Rizzanesi.
   </p>
   <p>
    == Rifarenzi ==
   </p>
   <p>
    Prosperu Mérimée, Note d'un viaghju in Corsica, p. 23
   </p>
   <p>
    Leandri, Franck è Chabot, Laurent (2003). Monumenti di Corsica - Monuments de Corse Edisud. Aix-en-Provence.
   </p>
   <p>
    ==Liami==
   </p>
   <p>
    U megalitisimu corsu, Ghjuvan'Filippu Antolini
   </p>
   <p>
    Stantara di Corsica
   </p>
  </body>
 </text>
</TEI>
