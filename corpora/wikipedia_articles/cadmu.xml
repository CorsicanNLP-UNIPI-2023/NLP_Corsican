<TEI>
 <teiHeader>
  <fileDesc>
   <titleStmt>
    <title>
     Cadmu
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Cadmu"/>
     <date>
      2015-07-02T09:27:28Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Cadmu
   </head>
   <p>
    Cadmu hè una figura di a mitulugia greca, figliu di Agenori rè di Tiru è di Telefassa, è frateddu di Auropa. Hè cunsidaratu u fundatori di a cità greca di Tebi.
   </p>
   <p>
    ==Mitu==
   </p>
   <p>
    Quandu a suredda Auropa fù rapita da Zeus, u patri Agenori l'inviò cù i frateddi Fenici è Cilici, à a so ricerca, urdinendu li di ùn vultà prima d'avè la truvata. Cadmu iniziò richendu si vicinu à l'oraculu di Delfi par avè cunsigliu. L'oraculu li sughjirì di intarrompa a ricerca, postu ch'è saristi statu u fundatori di una nova cità. Avaristi duvutu segua una vacca è, quand'edda si fussi firmata, edificà quì a cità. Da quì a pocu Cadmu è i so cumpagni incrucioni una vacca diretta à l'urienti è a suvitoni. L'animali si firmò solu à u centru di a Beozia: quì Cadmu dicisi d'edificà a cità. In u frattempu volsi sacrificà a vacca à a dea Atena, ma in u mentri i so cumpagni stavani par attinghja l'acqua d'una surghjenti quì vicina, u dragonu chì a custudia l'attaccò. Cadmu accorsi è riiscì à uccida u mostru, ma i so cumpagni erani tutti morti. Firmatu solu, Cadmu dicisi di purtà à tarmini quantunqua u sacrifiziu. Atena, par ricunniscenza, li cumparsi è li sughjirì di suminà i denti di u dragonu. Cadmu a feci è d'un trattu da ogni denti spuntò un omu armatu (i sparti). Cadmu lanciò astutamenti i sassa trà di eddi, chì cridendu si assaltati si scaglioni l'unu contr'è l'antru. Ni sopravvissini solu cinqui, chì aiutoni Cadmu à custruiscia a "Cadmea", a rocca di a nova cità di Tebi. Cadmu spusò Armonia, figlia di Ares è Afrudita, è à u matrimoniu fù prisenti l'intreiu Olimpu. Da l'unioni trà Cadmu è Armonia nascini quattru ziteddi: Inu, Agavi, Autonoi è Semeli. Una d'eddi, Agavi, spusò Echioni (unu di i sparti) è u so figliu, Penteu, in seguitu ereditò u regnu di u missiavu Cadmu. Ebbi ancu un figliu Polidoru, da u quali discendini i Labdàcidi (Labdacu, Laiu è Edipu). In vichjaia Cadmu è Armonia, quandu Dionisu distrussi a casa riali, funi esiliati in Iddiria induva funi trasfurmati in sarpi.
   </p>
   <p>
    ==Da veda==
   </p>
   <p>
    Dionisu
   </p>
   <p>
    Edipu
   </p>
   <p>
    Labdacu
   </p>
   <p>
    Olimpu
   </p>
   <p>
    Telefassa
   </p>
   <p>
    Mitulugia
   </p>
  </body>
 </text>
</TEI>
