<TEI>
 <teiHeader>
  <fileDesc>
   <titleStmt>
    <title>
     Sticchettu
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Sticchettu"/>
     <date>
      2015-07-02T15:34:47Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Sticchettu
   </head>
   <p>
    U sticchettu ('Bacillus rossius') Rossi, 1788, hè un insettu di l'ordini di i Fasmoidei.
   </p>
   <p>
    Vivi in u Meditarraniu nordu-uccidintali, spicialamenti in Spagna, Francia miridiunali, Corsica, Italia è in a penisula balcanica.
   </p>
   <p>
    == Discrizzioni ==
   </p>
   <p>
    U culori varieghja da u verdi à u marronu è i ninfi sò verdi chjaru. Incù l'eccezzioni di i diminsioni, sò idantichi à l'individuu adultu. I femini, chì poni righjunghja i 10,5 cm, sò nutevulamenti più grandi ch'è i masci, chì misurani circa 6 cm. L'antenni sò corti.
   </p>
   <p>
    ==Biulugia==
   </p>
   <p>
    Si pò scuntrà u sticchettu soprattuttu di notti, chì hè un animali par u più incù un' attività nutturna ma si pò scuntrà dinò versu meziornu d'istatina.
   </p>
   <p>
    S'eddu hè disturbatu o infastiditu, pò sticchiscia si è cascà in terra finghjendu d'essa mortu oppuri uscillà com'è vetti à u ventu.
   </p>
   <p>
    === Alimantazioni ===
   </p>
   <p>
    Si nutrisci esclusivamenti di fogli di lamaghji è rosuli. Vivi in ambienti piuttostu umitu è vintulatu.
   </p>
   <p>
    === Ripruduzioni ===
   </p>
   <p>
    Si riproduci sii partenugeneticamenti, sii par via d'una ripruduzioni anfigonica.
   </p>
   <p>
    L'ova sò di culori scuru tindenti à u neru è sò grandi circa 2 mm.
   </p>
   <p>
    Subisci una muta, duranti a quali esci da a so peddi par manghjà si la dopu.
   </p>
   <p>
    Ogni annu si sviloppani dui generazioni, di qualessi a prima veni di branu, è a siconda d'istati.
   </p>
   <p>
    L'ova di a siconda generazioni sopravvivini à l'inguernu, mentri l'insetti ùn sopravvivini micca à a staghjoni più freta.
   </p>
   <p>
    Di notti a femina sponi finu à 16 ova, fendu li simpliciamenti cascà annantu à u tarrenu. In tutali una femina in u corsu di a so vita pò spona più di 1000 ova. Quissi sò uvali, longhi 4 mm, larghi 2 mm è di culori marronu. Sicondu a tampiratura, i ninfi poni cambià peddi à u capu d'un mesi oppuri ancu solu dopu più di un annu. I masci sò rari è l'adulti sò di culori marronu scuru.
   </p>
   <p>
    A so aspittativa di vita hè di un annu.
   </p>
   <p>
    == Tassunumia ==
   </p>
   <p>
    A spezia conta 8 sottuspezii diffarenti:
   </p>
   <p>
    B. rossius catalauniae Nascetti &amp; Bullini, 1983. Spagna.
   </p>
   <p>
    B. rossius lobipes Nascetti &amp; Bullini, 1983. Algeria, Cabilia.
   </p>
   <p>
    B. rossius medeae Nascetti &amp; Bullini, 1983. Nordu-Punenti di l'Algeria.
   </p>
   <p>
    B. rossius montalentii Nascetti &amp; Bullini, 1983. Algeria, Cabilia.
   </p>
   <p>
    B. rossius redtenbacheri Nascetti &amp; Bullini, 1983. Sudu Italia, Sardegna, Dalmazia (exi Iuguslavia), Albania, Grecia.
   </p>
   <p>
    B. rossius rossius (Rossi, 1788). Francia, Nordu Italia, Corsica, Sardegna.
   </p>
   <p>
    B. rossius tripolitanus A Nascetti &amp; Bullini, 1983. Tunisia.
   </p>
   <p>
    B. rossius tripolitanus B Nascetti &amp; Bullini, 1983. Nordu-Livanti di l'Algeria.
   </p>
   <p>
    ==In Corsica==
   </p>
   <p>
    A sottuspezia di Bacillus rossius prisenti in Corsica hè Bacillus rossius rossius. 'Ssa sottuspezia prisenta grandi affinità di natura genetica è crumusomica incù i pupulazioni di u Nordu di a Sardegna è l'Isula d'Elba.
   </p>
   <p>
    == Addivamentu ==
   </p>
   <p>
    Par dui coppii hè sufficienti un tarrariu di 30 x 30 x 30 cm. A tampiratura divaria essa di cerca 20-25 °C. L'umidità di l'aria divaria essa cumpresa trà 60 è 70%, quidda chì si pò ottena vapurizendu l'acqua di sera, parmittendu cusì à l'insetti ancu di bia. Com'è fondu di u tarrenu si pò imprudà un mischiu di terra è di rena. L'insettu sticchettu si nutrisci di fogli di nucettu, lamaghja, mela, faiu oppuri rosuli.
   </p>
   <p>
    A spezia hè catalugata in u gruppu Phasmid Study Group è ancu à u numaru PSG 3 è à u numaru 56 geführt.
   </p>
   <p>
    ==Noti==
   </p>
   <p>
    ==Fonti==
   </p>
   <p>
    'Ss'articulu pruveni in parti o in tutalità da l'articulu currispundenti di a wikipedia in talianu.
   </p>
   <p>
    Insettu
   </p>
  </body>
 </text>
</TEI>
