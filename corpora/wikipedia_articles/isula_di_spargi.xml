<TEI>
 <teiHeader>
  <fileDesc>
   <titleStmt>
    <title>
     Isula di Spargi
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Isula%20di%20Spargi"/>
     <date>
      2016-10-27T17:34:40Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Isula di Spargi
   </head>
   <p>
    Spargi hè un'isula di l'arcipelagu di A Matalena, situatu in a parti nord'urientali di a Sardegna, in a pruvincia di Tarranoa è Tempiu. Faci parti di u parcu naziunali di l'arcipelagu di A Matalena.
   </p>
   <p>
    == Giugrafia ==
   </p>
   <p>
    Incù a so superficia di 4.20 km2 par circa 11 chilomitri di costi, Spargi hè a terza isula di l'arcipelagu da a so tadda, dopu à A Matalena è Caprera. Hè à l'intuttu custituita da granitu rusulinu, incù un rilevu turmintatu chì culminighja à 153 metri in a Vardia Preposti. L'isula hè di natura granitica, ricchissima d'acqua è vigitazioni uspitighja numarosi spezii d'aceddi.
   </p>
   <p>
    A costa à punenti, dirittamenti esposta à i maistralati, hè salvatica in tuttu è inuspidaliera. À livanti, a costa hè frastaddata da una succissioni d'inziccaturi chì in u so fondu ci si trovani parichji spiaghji rinumati par a finezza di a so rena bianca è a trasparenza di i so acqui smiraldu, a più cunnisciuta essendu a Cala Cursara (dinuminata cussì, chì i pirati corsi avariani avutu l'abitudina di ghjugna in 'ssa cala). 'Ss'inziccaturi, inquatrati da scoddi induva l'erusioni hà sculpitu formi spittaculari - di tipu dittu à tafoni -, attirani i turisti d'istatina. L'isula hè in tempu nurmali disabitata.
   </p>
   <p>
    À u punenti di Spargi ci si trova a piccula isula di Spargiottu, idda stessa scurtata da un isulottu chjamatu Spargiuteddu. In tantu ch'è riserva d'avifauna, u so accessu hè strittamenti intarditu.
   </p>
   <p>
    == Storia ==
   </p>
   <p>
    I vistighi navali di l'ebbica rumana datendu da u seculu II sò stati ritruvati in l'acqui di Spargi.
   </p>
   <p>
    À u principiu di u seculu XIX, l'isula custituì u rifughju d'un banditu, Natali Berretta chì si piattò in Spargi, fughjindu a so cundanna. Riiscì cusì à sfughja a galera, ma quandu finalmenti a so innucenza fù pruvata dicisi di firmà ci cù a so famidda tinindu capri è vacchi.
   </p>
   <p>
    À u principiu di l'annati 1900, i stallazioni di difesa militareschi sò stati edificati annantu à l'isula. Trà iddi u forti Zanottu, chì fù imprudatu mentri i dui cunflitti mundiali, hè certamenti u meddu cunsirvatu.
   </p>
   <p>
    In i fundali inghjru à l'isula sò stati truvati parichji resti d'una navi rumana di u seculu II A.C. oghji asposti a u museu navali di a Matalena.
   </p>
   <p>
    == Noti ==
   </p>
   <p>
    ==Da veda dinò==
   </p>
   <p>
    Santa Maria
   </p>
   <p>
    Razzoli
   </p>
   <p>
    Isula di Sardegna
   </p>
   <p>
    Isula di u mar' Tirrenu
   </p>
   <p>
    Gaddura
   </p>
  </body>
 </text>
</TEI>
