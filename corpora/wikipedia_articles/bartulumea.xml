<TEI>
 <teiHeader>
  <fileDesc>
   <titleStmt>
    <title>
     Bartulumea
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Bartulumea"/>
     <date>
      2015-07-01T16:27:38Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Bartulumea
   </head>
   <p>
    Bartulumea hè una puesia creata da Ghjuvan'Vitu Grimaldi (1804-1863).
   </p>
   <p>
    ==Bartulumea==
   </p>
   <p>
    Bartulumea
   </p>
   <p>
    Mugliuccia tantu cara
   </p>
   <p>
    Eccu l’invernu
   </p>
   <p>
    Ognunu si pripara
   </p>
   <p>
    À purtà la roba in piaghja
   </p>
   <p>
    È fughje da questa tarra ;
   </p>
   <p>
    Dunque anch’eiu devu parte
   </p>
   <p>
    Bench’ella mi sia amara.
   </p>
   <p>
    Chjama à Ziu Sebbiu
   </p>
   <p>
    Dì ch’ellu si pripari
   </p>
   <p>
    Ziu Cullattone
   </p>
   <p>
    Cù l’altri cumbinari
   </p>
   <p>
    È pò metti indù le narpie
   </p>
   <p>
    Tutti quanti li m’affari
   </p>
   <p>
    E pruviste è le mutende
   </p>
   <p>
    U cridicciu per i calzari.
   </p>
   <p>
    O, quantu hè magra
   </p>
   <p>
    La nostra mularella!
   </p>
   <p>
    Ma ci hè u m'armone
   </p>
   <p>
    Chì porta più cà ella.
   </p>
   <p>
    Metti pilone, paghjola
   </p>
   <p>
    Piuletta, scaffa è tinella,
   </p>
   <p>
    Rompulu, cochju, fattoghje,
   </p>
   <p>
    L’impresu cù a chjarella.
   </p>
   <p>
    Sta ti ne alegra
   </p>
   <p>
    Cù u zitellu è la zitella,
   </p>
   <p>
    U purcillucciu,
   </p>
   <p>
    Cù la nostra ghjallinella,
   </p>
   <p>
    Sì Antone inclina à fà l’omu,
   </p>
   <p>
    Compra li una duttrinella,
   </p>
   <p>
    Chì culà ci hè u Miserere,
   </p>
   <p>
    Tantum ergu è Mari Stella.
   </p>
   <p>
    È pè a scola
   </p>
   <p>
    Ùn ti stà à strazià lu
   </p>
   <p>
    Chì tutti i dotti
   </p>
   <p>
    Soffrenu d’"intervallu".
   </p>
   <p>
    Forte è fieru cum'è un toru,
   </p>
   <p>
    Gagliardu più ch’è un cavallu
   </p>
   <p>
    Speru chì di Niolu
   </p>
   <p>
    Ellu sarà lu gran’ ghjallu.
   </p>
   <p>
    Eppo ùn hè detta
   </p>
   <p>
    Chì u dottu abbia a suprana,
   </p>
   <p>
    L'omu furzutu,
   </p>
   <p>
    Ogn'intuppu ellu spiana;
   </p>
   <p>
    Eu cù pancul'è batterchju,
   </p>
   <p>
    Facciu trimà lu Marana;
   </p>
   <p>
    È chì mi mette in cimentu,
   </p>
   <p>
    Li guastu a "farfinghjana"
   </p>
   <p>
    Tù incù a zitella,
   </p>
   <p>
    Figliola astuta è fine,
   </p>
   <p>
    Pregate u celu,
   </p>
   <p>
    Dite sera è matina
   </p>
   <p>
    L'Ave Maria, u Verbum caru
   </p>
   <p>
    U Credu, u Salve Regina,
   </p>
   <p>
    Ch'è un accadi malanni,
   </p>
   <p>
    Per una matticcia marina.
   </p>
   <p>
    Guarda ti bè
   </p>
   <p>
    Chì u curatu ùn t'inganni,
   </p>
   <p>
    Ch'oghje i pretacci,
   </p>
   <p>
    Sanu piantà malanni
   </p>
   <p>
    Poi, di notte ùn andà piu
   </p>
   <p>
    A u fornu cum'è l'altr'anni
   </p>
   <p>
    Parchì ogni sabatu sera,
   </p>
   <p>
    Ghjunghje apposta à fà i so panni.
   </p>
   <p>
    Ci hè un figliulacciu
   </p>
   <p>
    Custì di Barbaretta,
   </p>
   <p>
    Chì colla è fala
   </p>
   <p>
    Da la piazza à a stretta .
   </p>
   <p>
    È quist'annu ellu s'hà compru
   </p>
   <p>
    Un ghjileccu è una baretta;
   </p>
   <p>
    Ma s'ellu vene à circà ti,
   </p>
   <p>
    Dì li: ùn vogliu! asciutta è netta.
   </p>
   <p>
    Tù, e so archittate,
   </p>
   <p>
    Ùn guardà per niente,
   </p>
   <p>
    Ma li cunsigli,
   </p>
   <p>
    Osserva è teni à mente,
   </p>
   <p>
    Chì ti darà Pistoghju ,
   </p>
   <p>
    Ch'hè u nostru miglior' parente,
   </p>
   <p>
    È quand'ellu parla in piazza,
   </p>
   <p>
    A so lingua este un turrente
   </p>
   <p>
    Starebbe assai,
   </p>
   <p>
    Cumpare Cavichjolu,
   </p>
   <p>
    Ziu Cindarone,
   </p>
   <p>
    Zaganu incù u figliolu,
   </p>
   <p>
    À chjamà mi da luntanu:
   </p>
   <p>
    St'annu à nasce un curniolu!
   </p>
   <p>
    Allora sò ruvinatu
   </p>
   <p>
    Qualchissia porta u dolu!
   </p>
   <p>
    Ogni furdanu,
   </p>
   <p>
    Hè carcu di fumaria,
   </p>
   <p>
    Dice ch'è a moda ,
   </p>
   <p>
    Di Francia è di l'Italia,
   </p>
   <p>
    Di purtà i pantaloni
   </p>
   <p>
    Cù a fascetta culor' d'aria;
   </p>
   <p>
    I compranu per dui franchi,
   </p>
   <p>
    Senza avè pane nu a madia.
   </p>
   <p>
    Tù piglia esempiu,
   </p>
   <p>
    Dà moglia di Russellu
   </p>
   <p>
    È di Tistaccia,
   </p>
   <p>
    Ch'avia si gran' ciarbellu,
   </p>
   <p>
    Quella di Coglia di Farru
   </p>
   <p>
    Ch'ùn ne dete manc'ad ellu:
   </p>
   <p>
    Or cusi sia tù sincera
   </p>
   <p>
    À u to culombu è to stellu.
   </p>
   <p>
    Partu cuntentu,
   </p>
   <p>
    Cun ziu Stoccafissu,
   </p>
   <p>
    Chì quandu parla,
   </p>
   <p>
    Scatineghja l'abissu,
   </p>
   <p>
    Tutti quanti Maraninchi,
   </p>
   <p>
    Lu guardanu fissu, fissu,
   </p>
   <p>
    Li canta in napulitanu:
   </p>
   <p>
    Tutti nentru v'aghju missu!
   </p>
   <p>
    Quessu s'intende
   </p>
   <p>
    Ch'è l'emu burlati;
   </p>
   <p>
    È bastiacci,
   </p>
   <p>
    Quantunque sfinacciati,
   </p>
   <p>
    Di l'acqua di lu Lunare,
   </p>
   <p>
    Quantu ci n'hè di sfiatati!
   </p>
   <p>
    È da quella di Bevincu,
   </p>
   <p>
    Altri sonu diccirati,
   </p>
   <p>
    Simai morgu
   </p>
   <p>
    Quaghjò sottu à u pilone
   </p>
   <p>
    Per voi hè megliu
   </p>
   <p>
    Ch’è ùn abbia cunfessione
   </p>
   <p>
    Parchè ùn ci hè prete in Marana
   </p>
   <p>
    Chì mi dia l’assuluzione
   </p>
   <p>
    È saria pocu lu nostru
   </p>
   <p>
    Per fà la ristituzione.
   </p>
   <p>
    Quanti intaressi
   </p>
   <p>
    Feci l’annu passatu
   </p>
   <p>
    Cun Cappusgione
   </p>
   <p>
    Cumpare Incavichjatu!
   </p>
   <p>
    Noi andavami in ogni locu,
   </p>
   <p>
    In l’apartu è indù u sarratu,
   </p>
   <p>
    À patroni è guardiani
   </p>
   <p>
    Si facia scappà lu fiatu.
   </p>
   <p>
    À pocu à pocu
   </p>
   <p>
    L’ora si ne trascorre
   </p>
   <p>
    Devu partire
   </p>
   <p>
    Nun possu più discorre,
   </p>
   <p>
    Basgiate mi tutti à trè…
   </p>
   <p>
    Mi sentu crepà lu core!
   </p>
   <p>
    Eppò senti ; quandu ghjungu
   </p>
   <p>
    Guarda ch’è tù sia in amore.
   </p>
   <p>
    ==Da vede dinù==
   </p>
   <p>
    Ghjuvan'Vitu Grimaldi
   </p>
   <p>
    Puesia in lingua corsa
   </p>
  </body>
 </text>
</TEI>
