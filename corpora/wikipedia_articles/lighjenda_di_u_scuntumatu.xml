<TEI>
 <teiHeader>
  <fileDesc>
   <titleStmt>
    <title>
     Lighjenda di u Scuntumatu
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Lighjenda%20di%20u%20Scuntumatu"/>
     <date>
      2019-10-03T11:20:19Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Lighjenda di u Scuntumatu
   </head>
   <p>
    A Lighjenda di u Scuntumatu (o Legenda di u Scuntumatu) hè una lighjenda di Corsica. Issa lighjenda hè urighjinaria di u paesi di Tassu. Ci era in Tassu, in un locu chì si chjama u Scuntumatu, un chjapponu ind'eddu ci era dui croci tracciati. Issu chjapponu di u Scuntumatu hè statu distruttu quand'eddu hè statu custruitu u stradonu da Ghjuvicaccia à Vutera. Una lighjenda ci dici l'urighjina di issu chjapponu. Issa lighjenda s'assumiglia mori à quidda di a Spusata.
   </p>
   <p>
    Si dici cusì chì una figliola di Vutera chì avia sempri campatu incù a so mamma s'aia da marità incù un ghjuvanottu di Sampolu. A mamma era vediva è povara ma par u so matrimoniu, a figliola s'aia pigliatu guasi tuttu ciò chì ci era in casa. A mamma era ferma incù guasi nudda in a so casa. Quandu a figliola era partita incù u so spusatu, a mamma era tristissima. Ma subitamenti, vedi affaccà a figliola chì si ni volta in casa. Tandu pensa a mamma : "A me figliola t'avarà avutu u rimorsu, è veni à basgià mi". Ma ùn era micca quissa a spiigazioni. Chì a figliola dissi tandu à a mamma: "Voltu, chì mi so sminticata di piglià a consula di a meda. L'aghju da piglià la". È a figliola riparti tandu incù a consula di a meda par raghjugna u so spusatu. È i dui spusati fecini strada, à cavaddu, annantu à a strada da Vutera à Sampolu. Ma à quandu ghjunti i spusati in u Scunsumatu, a mamma dissi, in colara: "Ch'è tù ti tronchi u coddu in u Scunsumatu !". Ci fù tandu un rimori trimenti è di i dui spusati un firmò più ca un chjapponu incù dui croci annantu.
   </p>
   <p>
    == Rifarenzi ==
   </p>
   <p>
    Lucetta Poncin, Vida di u Taravu, Alanu Piazzola, 2004 (in francesu)
   </p>
   <p>
    Lighjenda di Corsica
   </p>
  </body>
 </text>
</TEI>
