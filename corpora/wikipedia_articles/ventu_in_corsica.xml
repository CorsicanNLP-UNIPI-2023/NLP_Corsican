<TEI>
 <teiHeader>
  <fileDesc>
   <titleStmt>
    <title>
     Ventu in Corsica
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Ventu%20in%20Corsica"/>
     <date>
      2015-09-30T16:58:18Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Ventu in Corsica
   </head>
   <p>
    Ci hè in Corsica un ventu maestru: u libecciu. Altri venti impurtanti sò: a lambata, u gricali, u livantu, a tramuntana, u punenti è u sciroccu.
   </p>
   <p>
    ==I grandi venti di Corsica==
   </p>
   <p>
    A Corsica hè esposta à mori venti, u ventu maestru essendu quantunqua u libecciu.
   </p>
   <p>
    ===U libecciu===
   </p>
   <p>
    U libecciu hè un ventu chì soffia annantu à l'Italia, a Corsica è u meziornu di a Francia. U nomu "libecciu", siont'è i linguisti, saria derivatu da a parolla araba lebeg. U libecciu hè u ventu maestru di a Corsica. Soffia in a Corsica sana. Ma a so dirizzioni hè appena diffarenti da u Pumonti à u Cismonti. In generali, u libecciu soffia da u sudupunenti in a parti suttana di a Corsica, è u più suventi da u punenti in Balagna o in u Capicorsu. U libecciu hè un ventu chì hè asciuttu d'istatina, ma umitu d'inguernu. U libecciu porta l'acqua annantu à a parti uccidintali di a Corsica. Hè un ventu forti chì pò essa dannosu è incausà i disguasti. Ma porta un tempu dolci.
   </p>
   <p>
    ===A lambata===
   </p>
   <p>
    A lambata hè un tipu di ventu chì soffia d'istatina in Corsica. Hè un ventu termicu, chì si pesa à spessu à parta da ondici ori di mani insin'à trè o quattru ori dopu meziornu. Hè ancu chjamatu l'ambata. A lambata soffia da u mari versu a terra. Nasci quand'è a terra hè più calda ch'è u mari. A lambata hè ancu chjamata u meziurnolu o u marinu. Hè l'inversu di u tarranu.
   </p>
   <p>
    ===U gricali===
   </p>
   <p>
    U gricali hè unu di i venti maestri di u Mari Tirrenu.  Soffia da u nord'estu, à spessu di vaghjimu è di branu. Porta l'acqua annantu à a facciata uriintali di a Corsica.
   </p>
   <p>
    ===U livantu===
   </p>
   <p>
    U livantu hè un ventu chì soffia da l'estu. Si senti di più à livanti ma pò essa abbastanza forti par francà i sarri di u centru di l'isula è par suffià annantu à a parti uccidintali di a Corsica.
   </p>
   <p>
    ===U maistrali===
   </p>
   <p>
    U maistrali soffia da u nordu-punenti in Corsica, è inghjenna una calata di i temperaturi è spanna u celi. Hè un ventu viulenti, asciuttu d'istatina è più umitu d'inguernu. Nasci par via di una depressioni in u golfu di Genuva (Giorgetti 2009).
   </p>
   <p>
    ===U muntesu===
   </p>
   <p>
    U muntesu hè un ventu chì soffia di notti in a parti muntagnola di a Corsica. Và à capu in ghjò, falendu da i cimi à i vaddi. U muntesu nasci quand'è l’aria di i monti hè più fresca ch'è quidda di i vaddi. Inghjenna u muntesu una calata di i tamperaturi.
   </p>
   <p>
    ===U punenti===
   </p>
   <p>
    U punenti hè un ventu chì soffia da l'uvestu, da u punenti. Hè piuttostu dolci. Soffia più suventi di branu. Incauseghja à spessu a nebbia è a fumaccia annantu à u litturali.
   </p>
   <p>
    ===U sciroccu===
   </p>
   <p>
    U Sciroccu hè un ventu caldu è umitu chì veni da u Sahara. Soffia da l'Africa di u Nordu versu u Sudu di u Mari Tarraniu è in particulari versu a Corsica è a Sardegna. Hè ancu chjamatu in Corsica u ventu sardu. U sciroccu porta à spessu in Corsica una pulvariccia russiccia chì veni da u Saharà. Cusì faci un dispositu di culori rossu in terra o annantu à i vitturi. Porta dinò a fumaccia annantu à u litturali. U sciroccu soffia tandu pà una durata chì varieghja da una meza ghjurnata à parechji ghjorni.
   </p>
   <p>
    ===U sirenu===
   </p>
   <p>
    U sirenu hè un ventu chì soffia di ghjornu, in a parti muntagnola di l'isula. Và à capu in sù, cuddendu da i vaddi à i cimi. Nasci quand'è i monti, esposti à sulivu, sò più caldi ch'è i vaddi, esposti à l'umverciu.
   </p>
   <p>
    ===U tarranu===
   </p>
   <p>
    U tarranu hè un ventu chì soffia da a terra versu u mari, piuttostu d'istatina com'è a lambata. Nasci di notti o in fini di ghjurnata, quand'è u mari hè più caldu ch'è a terra. U tarranu hè l'inversu di a lambata.
   </p>
   <p>
    ===A tramuntana===
   </p>
   <p>
    A Tramuntana hè un ventu chì soffia in u Mari Tarraniu. Hè un ventu fretu è asciuttu, chì veni da u Nordu. Lascia u celi lindu è senza nivuli.
   </p>
   <p>
    == Pruverbii ==
   </p>
   <p>
    Accadi à spessu ch'è i venti di Corsica fussini citati in i pruverbii:
   </p>
   <p>
    Ùn ci hè mare senza ventu.
   </p>
   <p>
    Russura à la marina, bon' tempu la matina. Russura à la muntagna, acqua è ventu à li calcagna.
   </p>
   <p>
    Vale più un ghjornu di ventu ch'è trè di sole.
   </p>
   <p>
    À u gattivu marinare, tutti i venti li sò cuntrarii.
   </p>
   <p>
    U libecciu lascia u tempu cum'ellu hè.
   </p>
   <p>
    Diu ti guardi da gregale torbidu, è da sciroccu chjaru.
   </p>
   <p>
    Sciroccu à terza, è maestrale à vesperu.
   </p>
   <p>
    Tramuntana, fresca è sana.
   </p>
   <p>
    È si dici dinò in u sartinesu: Tramuntana, frisca è sana. Pà li vechji ùn hè sana è mancu par i ziteddi chì l'arrusti i so nudeddi.
   </p>
   <p>
    Tramuntana bagascia, ciò chì trova lascia. (Papi 2009)
   </p>
   <p>
    Tramuntana, a pescia in a tana. (Papi 2009) A sani bè i piscadori chì quand'edda soffia a tramuntana, ùn vali a pena d'andà à piscà, chì ùn movi è si ni stà piatta in a so tana.
   </p>
   <p>
    Gregale entre in corpu è ùn fà male.
   </p>
   <p>
    Ùn ci hè Natale senza grecale.
   </p>
   <p>
    U livanti porta l’acqua à bidunati.
   </p>
   <p>
    ==Rifarenzi==
   </p>
   <p>
    Giorgetti, Ghjuvan'Paulu, I grandi venti di Corsica, Stantari 17, 2009, pagini 56-59 (in francesu)
   </p>
   <p>
    Papi, Arnestu, Tempu chì faci, 2009
   </p>
   <p>
    == Liami ==
   </p>
   <p>
    U tempu ch'ellu face - Le temps qu'il fait, 1985, Adecec
   </p>
   <p>
    ==Da veda dinò==
   </p>
   <p>
    u ventu
   </p>
   <p>
    Corsica
   </p>
  </body>
 </text>
</TEI>
