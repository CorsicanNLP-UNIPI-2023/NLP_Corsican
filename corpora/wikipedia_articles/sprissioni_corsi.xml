<TEI>
 <teiHeader>
  <fileDesc>
   <titleStmt>
    <title>
     Sprissioni corsi
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Sprissioni%20corsi"/>
     <date>
      2015-06-06T18:01:26Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Sprissioni corsi
   </head>
   <p>
    I sprissioni corsi (o espressioni corse) sò una cumpunenti impurtanta di a lingua è di a cultura corsa. Parti è più di i sprissioni corsi sò usati in tutti i parti di l'isula, in Pumonti com'è in Cismonti. Ma uni pochi sò lucali è specifichi di tali paesi o tali righjoni di l'isula.
   </p>
   <p>
    ==U paragonu==
   </p>
   <p>
    U paragonu hè usatu à spessu in i sprissioni corsi. Trà i sprissioni à paragonu, si pò mintuvà: beddu com'è un fiori, rossu com'è un bagu, cordu com'è un viulinu, cioncu comu un biccazzu, cuntenti com'è un pichju, è cetara... Tandu u paragonu hè introduttu da com'è. Ma ci sò dinò altri formi di paragonu, chì sò introdutti da quant'è: hè quant'è à attaccà si à a croci !,  hè quant'è à zappà in acqua !, sò quant'è i sturneddi !, i stani à senta quant'è i topa à veghja, manghjà quant'è setti, è cetara...
   </p>
   <p>
    ==Invintariu di i sprissioni corsi==
   </p>
   <p>
    L'invintariu di i sprissioni corsi hà cuminciatu incù parechji autori, frà i quali si pò mintuvà: Antone Mattei, in u so Pruverbii, detti è massime corse (1867).
   </p>
   <p>
    Parechji autori, frà i primi autori in lingua corsa, facini usu di sprissioni o buccati. Par esempiu, ci sò bon'parechji sprissioni in u Sirinatu di Scappinu di Salvatori Viale, in u Viaghju in Ascu di Anton Liunardu Massiani, o ancu in i Puisii Ghjucosi di Monsignori di la Fuata. Ma i sprissioni sò usati dinò à spessu in i lamenti o in i vociari.
   </p>
   <p>
    Ind'è Antone Leonardu Massiani, si pò mintuvà, frà altri sprissioni, in u Viaghju i Ascu: ùn valè un ficu (ùn valianu un ficu), à tempu è à locu, ùn ci pensava un zeru, fà ride i spurtelli (Fattu avarianu ride li spurtelli ; si dici avà: faci rida ancu i sporti), esse statu à a scola di e curnachje (Site statu à la scola di e curnachje.), Finchì u sole ùn affacca à tramuntana !.
   </p>
   <p>
    Frà i sprissioni usati da Monsignori di la Fuata in i so Puisii Ghjucosi, si pò cità: fà Roma è Toma (Vol' fà sempri Roma è Toma), in emma ed emma, essa beddu è bonu (Toni puri lu cannonu Lu puiema hè beddu è bonu), corra à fiumi (Si dilata è corri à fiumi Lu vilenu dli custumi).
   </p>
   <p>
    Ma si pò pinsà chì l'invintariu di i sprissioni corsi ùn hè ancora cumplettu. Chì a lingua corsa hè ricca di numarosi sprissioni, chì poni cambià da un paesi à l'altra. Si pò cunsidarà chì una parti impurtanta di 'ssi sprissioni ùn hè ancora stata scritta è transmissa, par via di a stampa, di a radiu o di a Reta. Una parti, chì pò essa cunsidarevuli, ferma sempri da scriva è da trasmetta.
   </p>
   <p>
    ==Sprissioni è pruverbii==
   </p>
   <p>
    Una difficultà chì hè custatata calchì volta in u studiu di i sprissioni corsi hè a diffarenza trà i sprissioni è i pruverbii. Difatti, accadi à volti ch'un pruverbiu fussi dirivatu di una sprissioni. Par esempiu, ci hè a sprissioni fà u passu più longu ch'è l'infurcatura è u pruverbiu chì n'hè dirivatu: Ùn ci vò micca à fà u passu più longu ch'è l'infurcatura. Hè listessa cosa incù a sprissioni amparà l'Ave Maria à u vescu è u pruverbiu assuciatu: À u vescu, ùn s'ampara micca l'Ave Maria. In casi simuli, ci sò dui custruzzioni: à pruverbiu, è à sprissioni.
   </p>
   <p>
    A quistioni si poni dinò calchì volta incù certi pruverbii corti corti, com'è: Corpilonghi Auccianesi. A parsona si pò dumandà s'eddu hè pruverbiu o sprissioni. A risposta và linda linda quandu si rimetti u verbu chì ci manca: Auccianesi sò corpilonghi. È tandu si capisci bè ch'eddu hè pruverbiu. Hè listessu affari par Moitinchi corifinti, I muntona frassitani, è cetara...
   </p>
   <p>
    == Sprissioni corsi ==
   </p>
   <p>
    a matina leone a sera cuglione
   </p>
   <p>
    à quandu troppu à quandu micca !
   </p>
   <p>
    à scimesca
   </p>
   <p>
    à chì in Cilaccia, à chì in Pumonti
   </p>
   <p>
    a Strada di Roma
   </p>
   <p>
    aghju addivatu i corbi par caccià mi l'ochja.
   </p>
   <p>
    aghju vistu à Ghjobba
   </p>
   <p>
    agliu hè andatu è cipolla hè vultatu
   </p>
   <p>
    allora? - U frati s'hè coltu a sora!
   </p>
   <p>
    amparà à babbu à futta
   </p>
   <p>
    amparà à u preti à dì a messa
   </p>
   <p>
    ancu si volta edda à tè (risposta à una ghjastema)
   </p>
   <p>
    ancu u ghjallu li face l'ovu
   </p>
   <p>
    Angnula si chjamava
   </p>
   <p>
    annantu à una anca ùn si pò micca stà.
   </p>
   <p>
    annantu una anca!
   </p>
   <p>
    acqua in bocca è ditu in culu!
   </p>
   <p>
    arba tabacca è chjoda!
   </p>
   <p>
    avè a barba à paesi : avè poca barba
   </p>
   <p>
    avvigni à Vignali chì hè un beddu paesi!
   </p>
   <p>
    batta a campagna: batti a campagna
   </p>
   <p>
    beddu chì pari un' fiori
   </p>
   <p>
    beddu chì pari una puppùsgiula
   </p>
   <p>
    beddu comu un' fiori
   </p>
   <p>
    biatu à chì ti vedi è santu à chì ti tocca.
   </p>
   <p>
    bocca chjusa è acqua in bocca
   </p>
   <p>
    boccalà par Corsica!
   </p>
   <p>
    briacu à tappu
   </p>
   <p>
    briacu persu
   </p>
   <p>
    briacu zuffu
   </p>
   <p>
    bruttu com'è u piccatu
   </p>
   <p>
    bruttu puzzinosu
   </p>
   <p>
    bughju neru
   </p>
   <p>
    calca com'un falchettu
   </p>
   <p>
    carcu imbardatu
   </p>
   <p>
    carcu inzimpinatu
   </p>
   <p>
    castrà i cucchi
   </p>
   <p>
    castrà i falchetti
   </p>
   <p>
    cerca a rogna à grattà
   </p>
   <p>
    ci capisci com'è Cristu in i sarrenduli
   </p>
   <p>
    ci capisci com'è i porchi in a musica
   </p>
   <p>
    ci corre u batarchju: ùn ci hè nimu
   </p>
   <p>
    ci hè da bia è da mangnà
   </p>
   <p>
    ci hè trè ghjatti
   </p>
   <p>
    ci voli chì eddu falghi in Zirionu à fà ò di culu
   </p>
   <p>
    cioncu comu un' biccazzu
   </p>
   <p>
    cioncu comu una campana
   </p>
   <p>
    comu va? - com'è a capra annantu à a panca!
   </p>
   <p>
    cordu comu un viulinu
   </p>
   <p>
    cuntenti com'è un cuccu
   </p>
   <p>
    cuntenti com'è un pichju
   </p>
   <p>
    da sestu in pianu
   </p>
   <p>
    dannu è risa !
   </p>
   <p>
    dici quant'è un campu di lupini
   </p>
   <p>
    dumani hà da fà ghjornu!
   </p>
   <p>
    essa quant'è i sturneddi Asempiu: Sò quant'è i sturneddi !
   </p>
   <p>
    duru chì pari petra
   </p>
   <p>
    duru com'è petra
   </p>
   <p>
    essa bè è megliu Asempiu : Erami bè è megliu.
   </p>
   <p>
    eti truvatu a fica cuddatoghju
   </p>
   <p>
    fà a veghja di san Gallu
   </p>
   <p>
    fà si vene i fantiglioli
   </p>
   <p>
    fà u musu
   </p>
   <p>
    fà una vita peghju chè un caraccò
   </p>
   <p>
    faci l'arrega è porta
   </p>
   <p>
    faci un fretu chì si secca !
   </p>
   <p>
    falà à ciarbeddu in bocca
   </p>
   <p>
    falsu com'e u ramu
   </p>
   <p>
    falsu comu a cicuta
   </p>
   <p>
    fatigatu persu
   </p>
   <p>
    finu chì pari ostia
   </p>
   <p>
    firmà si com'è un bucali
   </p>
   <p>
    forti com'è un scoddu
   </p>
   <p>
    frametta si in l' affari di l'altri
   </p>
   <p>
    fughje cume u diavule à a croce
   </p>
   <p>
    ghjandi di listessa leccia
   </p>
   <p>
    ghjè un cantatore di cantina
   </p>
   <p>
    goffu comu u piccatu
   </p>
   <p>
    grassu com'è un porcu
   </p>
   <p>
    grossu com'è una butti
   </p>
   <p>
    ha sasciatu à Cicciaronu : sè mori struitu
   </p>
   <p>
    hé andatu beccu, hè turnatu capra
   </p>
   <p>
    hè buciardu cum'è scopa
   </p>
   <p>
    hè compia a festa d'Ampaza
   </p>
   <p>
    hè contu à fà un cunventu à morianinchi
   </p>
   <p>
    hè cume Magumettu ùn'hè nè casa nè tettu
   </p>
   <p>
    essa di capu è di coda: hè di capu è di coda
   </p>
   <p>
    hè falsu cume a lisciva
   </p>
   <p>
    hè finitu u tempu chì Marta filava. Avali sò vechja è mi scappa a bava
   </p>
   <p>
    hè in apa
   </p>
   <p>
    hè mortu Rigalinu
   </p>
   <p>
    hè sgalabatu cume u veneri
   </p>
   <p>
    hè statu u viaghju di u sali
   </p>
   <p>
    hè u boie chì tratta u cavallu di curnutu
   </p>
   <p>
    i calori di San Larenzu
   </p>
   <p>
    in casa di Cristu
   </p>
   <p>
    in quartu, in quinta è in culu
   </p>
   <p>
    in quattru è trè setti
   </p>
   <p>
    in sù li forchi (in sù li forchi, à u frescu!
   </p>
   <p>
    'ssi pochi ghjorna
   </p>
   <p>
    l'affari sò in francesu
   </p>
   <p>
    largu in brenna è schersu in farina
   </p>
   <p>
    l'emu persu senza ghjucà lu à carti
   </p>
   <p>
    l'hà tagliatu u capu
   </p>
   <p>
    l'hè cuddata è l'hè falata
   </p>
   <p>
    li mangna a suppa in capu!
   </p>
   <p>
    longu com'è a fami
   </p>
   <p>
    longu com'è un palu di fasgiolu
   </p>
   <p>
    l'ovu ùn servi micca cà in Pasqua, ma servi tutti i ghjorna
   </p>
   <p>
    mangnà si a vitella in corpu à a vacca
   </p>
   <p>
    magru com'è un chjodu
   </p>
   <p>
    magru com'è un rochju
   </p>
   <p>
    malu com'è u piccatu
   </p>
   <p>
    mancu l'acqua di u mari u ti lava.
   </p>
   <p>
    mangna paternostru e caca diauli
   </p>
   <p>
    mangna quant'è setti
   </p>
   <p>
    mansu tontu
   </p>
   <p>
    metta u focu in arba verdi
   </p>
   <p>
    neru com'è u carbonu
   </p>
   <p>
    neru com'è u culu di a paghjola
   </p>
   <p>
    novu framanti
   </p>
   <p>
    o manghja issa minestra O salta issa finestra
   </p>
   <p>
    o manghji a minestra o salti a finestra
   </p>
   <p>
    pari un gricciulu bocca aparta!
   </p>
   <p>
    pari una sporta sfundata
   </p>
   <p>
    parini foli
   </p>
   <p>
    pidda, stidda è tira in a zidda!
   </p>
   <p>
    pidda, tadda è metti in tuadda!
   </p>
   <p>
    pidochju rifattu
   </p>
   <p>
    piova à bidò Asempiu: Piuvia à bidò.
   </p>
   <p>
    purtà in bocca
   </p>
   <p>
    purtà pà u nasu : i porta pà u nasu
   </p>
   <p>
    Quessu beie cume un tofone di rena
   </p>
   <p>
    quissu sà quantu u granu vali a loghja
   </p>
   <p>
    riccu merzu
   </p>
   <p>
    roda l'aglia
   </p>
   <p>
    rompa i stacchi
   </p>
   <p>
    rondu com'è un ballinu
   </p>
   <p>
    rondu com'è una mela
   </p>
   <p>
    rossu chì pari un bagu
   </p>
   <p>
    rossu imbagatu
   </p>
   <p>
    saccu biotu ùn teni ritu !
   </p>
   <p>
    sali è sapienza
   </p>
   <p>
    scemu compiu
   </p>
   <p>
    scemu in tuttu
   </p>
   <p>
    scherzu in u brinnu è largu in a farina
   </p>
   <p>
    sé tù campi n'ha da veda d'altri
   </p>
   <p>
    seccu incastulatu
   </p>
   <p>
    sempri festa in Ampaza !
   </p>
   <p>
    senta si u culu merdosu : ti  senti u culu merdosu?
   </p>
   <p>
    si hè mossu un ventu à scurnà i boii
   </p>
   <p>
    sò di Castineta mi ritirgu
   </p>
   <p>
    sò di Castineta miru è tiru
   </p>
   <p>
    sò più parenti ch'è amichi
   </p>
   <p>
    stà solu com'è l'arimitu
   </p>
   <p>
    stancu mortu
   </p>
   <p>
    steti sani, steti luntanu!
   </p>
   <p>
    sticchitu com'è a ghjustizia
   </p>
   <p>
    stocafissu è baccalà apri a bocca e fà fala
   </p>
   <p>
    tamant'è u mondu
   </p>
   <p>
    techju com'è un porcu
   </p>
   <p>
    t'hà e zucche chì li nascenu in culu : t'hà mori scianza
   </p>
   <p>
    tocca, tocca, in bracciu à minnana
   </p>
   <p>
    tontu com'è un viteddu
   </p>
   <p>
    tontu com'è un sameri
   </p>
   <p>
    tontu da lià
   </p>
   <p>
    tontu di baddi
   </p>
   <p>
    tontu in tuttu
   </p>
   <p>
    tontu liatoghju
   </p>
   <p>
    tontu persu
   </p>
   <p>
    Torna à Vignali chì hè u beddu paesi !
   </p>
   <p>
    u sameri chì chjama pitonu u cavaddu!
   </p>
   <p>
    u Signori l'hà cacciatu a mani di capu.
   </p>
   <p>
    u so acu èun hè cascatu in u lamaghjonu
   </p>
   <p>
    u tenenu cume a coppa u veneri santu
   </p>
   <p>
    un annu hè cuccu, un annu hè falcu
   </p>
   <p>
    un colpu à u chjerchju è quill'altru à a botte
   </p>
   <p>
    un essa micca di sittimana
   </p>
   <p>
    un hè mancu una fraula in bocca à l'orsu
   </p>
   <p>
    ùn hè nè carni nè pesciu
   </p>
   <p>
    ùn li manca cà a parola
   </p>
   <p>
    ùn n'hà nè pà u capu nè pà a coda
   </p>
   <p>
    èun ni sorti mancu in calzunettu
   </p>
   <p>
    ùn possu micca piglià à Cristu pa a barba
   </p>
   <p>
    ùn sa fà un ò di canna
   </p>
   <p>
    ùn sa indù cacà l'ovu
   </p>
   <p>
    ùn sà s'eddu codda o s'eddu fala
   </p>
   <p>
    un saltu, un frisciu
   </p>
   <p>
    ùn vedi mancu u corbu in u latti !
   </p>
   <p>
    una pacienzia di frati
   </p>
   <p>
    unu in Cilaccia, unu in Pumonti
   </p>
   <p>
    va à circà u ruspu in a tana
   </p>
   <p>
    va à piglia l'acqua cù u spurtellu
   </p>
   <p>
    vechju zerricu
   </p>
   <p>
    vogli di corpu, sò vogli di corpu!
   </p>
   <p>
    ziricà u vispaghju
   </p>
   <p>
    ==Rifarenzi==
   </p>
   <p>
    Antone Mattei, Pruverbii, detti è massime corse, 1867
   </p>
   <p>
    Martinu Appinzapalu, A Corsica in pruverbi è detti : 1100 pruverbi è detti, 1996
   </p>
   <p>
    Paulu Arrighi, U libru di i detti corsi - Le livre des dictons corses, 1993
   </p>
   <p>
    Ettori, Farrandu, Antulugia di i sprissioni corsi - Anthologie des expressions corses, Parighji: Rivages, 1984
   </p>
   <p>
    Liata fiumorbacciu di 500 buccati corsi, Carulu Dumenicu Santoni, Adecec
   </p>
   <p>
    Linguistica
   </p>
  </body>
 </text>
</TEI>
