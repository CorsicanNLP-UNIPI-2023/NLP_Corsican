<TEI>
 <teiHeader>
  <fileDesc>
   <titleStmt>
    <title>
     Tiadoru di Neuhoff
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Tiadoru%20di%20Neuhoff"/>
     <date>
      2018-09-11T12:40:23Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Tiadoru di Neuhoff
   </head>
   <p>
    Tiadoru di Neuhoff (25 aostu 1694 - 11 dicembri 1756) fù un rè di Corsica. Era alimanu è u so nomu di nascita era Theodor Stephan Freiherr von Neuhoff. Tiàdoru di Neuhoff nascisti in Cologna u 25 aostu 1694, in una famiglia nobili di Westfalia. U babbu di Tiadoru era ufficali ma morsi ghjovanu, à l'ità di 34 anni. Tiadoru fù educatu à a corti di Francia è feci dopu u militaru in l'armata francesa po in l'armata svedesa. Fù inviatu dopu da u Baronu di Goertz, un ministru di u Rè Carulu XII di Sveda, in Ingliterra è in iSpagna par neguzià incù u Cardinali Alberoni. Tiadoru steti un pocu in Sveda tandu, essendu statu fattu culuneddu. Vulteti dopu in Francia è visiteti dopu u Portugallu, l'Olanda è l'Italia.
   </p>
   <p>
    In Genuva, Neuhoff feci cunniscenza incù uni pochi di corsi in esiliu, è i persuadeti ch'è pudeti libarà u so paesi di a tirannia di i ghjenuvesi s'è i corsi u faciani rè di l'isula. Neuhoff scaleti in Corsica, in Aleria, da un bateddu inglesu u 20 marzu 1736. Neuhoff porta tandu l'armi (3000 fucili), i cannona è i solda, chì n'ani bisognu i corsi. Nuhoff hè accoltu da a famiglia Matra. Una cunsulta fù cunvucata chì acciteti d'aleghja Tiadoru com'è rà ma à a cundizioni chì u statutu fussi quiddu di una munarchia custituziunali. Neuhoff fù alettu tandu da l'isulani chì u fecini dinò Rè di l'isula. Di fatti, u Baronu Tiadoru von Neuhoff fù sacratu Rè di Corsica u 15 aprili 1736 è li fù dicirnatu u titulu di Tiadoru I. In i documenti amministrativi, a Corsica hè disignata com'è "U Regnu di Corsica".
   </p>
   <p>
    Tiadoru Feci dopu a guerra contru à i ghjinuvesi, incù un certu successu prima. Ma fù disfattu dopu. Neuhoff chitteti a Corsica di nuvembri 1736, ufficialementi par chera aiutu da u stranieri. Neuhoff si stalleti dopu in Ollanda ma fù arristatu quà in Amsterdam par via di i debiti ch'eddu t'avia. Quandu fù cappiatu Tiadoru invieti prima i so nipoti in Corsica, incù l'armi. È vulteti dopu in Corsica in 1738, 1739, è 1743. Ma i forzi ghjenuvesi è francesi accupavani l'isula.In 1749 Neuhoff scaleti in Ingliterra par chera aiutu, ma fù incarciaratu dinò par via di i debiti. Steti in una prighjò in Londra insin'à 1755. Neuhoff morsi in Londra in 1756.
   </p>
   <p>
    Un certu culuneddu Frederick (1725-1797), chì pratindia ch'eddu era u figliolu di Tiadoru, fù cunnisciutu com'è u Principi di Caprera. Firmeti à u sirviziu di u Rè Frederick II di Prussia in a so armata eppo dopu com'è agenti in Londra incù u duca di Württemberg. Frederick scriviti u racontu in francesu di a vita di u so babbu, intitulatu Mimorii par cuntribuiscia à a storia di a Corsica, è una traduzzioni in inglesu, chì funi publicati in Londra in 1768.
   </p>
   <p>
    ==A parsunalità di Tiadoru==
   </p>
   <p>
    A parsunalità di Tiadoru hè in littica è l'opinioni annantu à 'ssu parsunaghju sò diversi. Tiadoru era discrittu da i ghjinuvesi com'è un buffonu senza scrupuli è ignuranti.
   </p>
   <p>
    Ma d'altri u cunsidareghja com'è u prima à avè fattu l'unità di a Corsica è in particulari saria u prima à avè criatu l'unità di u cummandu in Corsica. Tiadoru avaria avutu dinò u meritu d'avè postu u prublemu corsu pà a prima volta in Auropa.
   </p>
   <p>
    ==Citazioni==
   </p>
   <p>
    Accadi chì u Rè Tiadoru fussi mintuvatu in a littaratura è a cultura corsa. Par esempiu in u pruverbiu: In piazza à a chjesa di Moriani ancu u rè tirò i so piani. chì si rifarisci à un fattu storicu lucali chì hà cuncirnatu u Rè Tiadoru.
   </p>
   <p>
    ==Rifarenzi==
   </p>
   <p>
    Paesi, cità, paisola, loca citati, Arnestu Papi
   </p>
   <p>
    Tiadoru, Un rè pà a Corsica, Ghjuvan'Petru Poli, Accademia corsa, 1997 (in francesu)
   </p>
   <p>
    Storia di a Corsica
   </p>
   <p>
    Rè
   </p>
  </body>
 </text>
</TEI>
