<TEI>
 <teiHeader>
  <fileDesc>
   <titleStmt>
    <title>
     Sirinatu di Scappinu
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Sirinatu%20di%20Scappinu"/>
     <date>
      2014-03-23T14:59:25Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Sirinatu di Scappinu
   </head>
   <p>
    U Sirinatu di Scappinu (o Serenatu di Scappinu) hè cunsideratu cum'è u prima testu di a litteratura in lingua corsa. Si trova in u Cantu quartu di a Dionomachia di Salvatore Viale (1787-1861).
   </p>
   <p>
    == U testu classicu ==
   </p>
   <p>
    Eccu u testu originale di u Sirinatu di Scappinu:
   </p>
   <p>
    O specchiu d'e zitelle di la pieve
   </p>
   <p>
    O la miò chiara stella matuttina
   </p>
   <p>
    Più bianca di lu brocciu e di la neve
   </p>
   <p>
    Più rossa d’una rosa damaschina
   </p>
   <p>
    Più aspra d’a cipolla, e d'u stuppone
   </p>
   <p>
    Più dura d’una teppa, e d'un pentone.
   </p>
   <p>
    Tù m'hai strigatu : eo struchiu a pocu a pocu
   </p>
   <p>
    Sò spitittattu, e au core achiu gran pena.
   </p>
   <p>
    A notte un dromu, e nun ne trovu locu
   </p>
   <p>
    Cume manghiassi a nepitella a cena ;
   </p>
   <p>
    Lasciu andà le miò sciotte a gueru intornu
   </p>
   <p>
    E un tessu mancu tre fattoghje a u ghiornu.
   </p>
   <p>
    Duve fai trischie u sabatu pe u fornu
   </p>
   <p>
    Eo vengu in nice di circà u vitellu ;
   </p>
   <p>
    Ti facciu u cherchu, e ti vo sempre attornu
   </p>
   <p>
    Cumme lu tò agnellettu e cagnulellu.
   </p>
   <p>
    Ammi tant'u to cucchiu e u to mertinu ;
   </p>
   <p>
    E pò tant' odiu porti a me mischinu.
   </p>
   <p>
    Se in cherciula dai cena a u mannerinu
   </p>
   <p>
    A sera, o cogli in l'ortu l'insalata
   </p>
   <p>
    T'appostu, e tu ma' nun mi voi vicinu.
   </p>
   <p>
    Eppuru eo t'ammu, e t'achiu sempre amata
   </p>
   <p>
    Fin da quandu era tantu chiuculellu
   </p>
   <p>
    C'un m'arrivava a coglie a u summerellu.
   </p>
   <p>
    Lasciava spessu scumbià l'agnelle
   </p>
   <p>
    Cullava a coglie e frutte sui chiarasci
   </p>
   <p>
    Cun tecu e mi jucava alle piastrelle
   </p>
   <p>
    E guagnandu bulea l'impatta in basci.
   </p>
   <p>
    D'u morsu, chi per zerga a lu puchiale
   </p>
   <p>
    Tù m'attaccasti, achiu ancu u mercu avale.
   </p>
   <p>
    Un ghiornu, ch'era in tempu di sighere
   </p>
   <p>
    E d'orzu novu si fecìa lu pane
   </p>
   <p>
    Tu cantavi a diana ; eo cun piacere
   </p>
   <p>
    Sottu un sepalu stava ad ascultane.
   </p>
   <p>
    All' impruvisu ti venne la tossa ;
   </p>
   <p>
    Eo dissi : lisca ! e tu ti festi rossa.
   </p>
   <p>
    Ti ricordi in quest'ultima nivata ?
   </p>
   <p>
    Tiravi e tolle, e a u tò valcon supranu
   </p>
   <p>
    Fecìe tra mezzu a l’albe l'affaccata.
   </p>
   <p>
    Eo fecìa a boccarisa un basgiamanu.
   </p>
   <p>
    Quelle sere eo venìa da tè a vighjane
   </p>
   <p>
    E ghjucavamu inseme à scallamane.
   </p>
   <p>
    Vengu spessu cù a cetera à u to fucone
   </p>
   <p>
    Mi arrembu a tè ne, e allor' sò tuttu in bena,
   </p>
   <p>
    E sonu e cantu strunelli è canzone ;
   </p>
   <p>
    Mi scordu di lu sonnu e di la cena;
   </p>
   <p>
    U troppu, duv'eo sto, mi par di piume,
   </p>
   <p>
    E nun mi curu d’acciecà di fume.
   </p>
   <p>
    Ti dedi u core, o Filignocca ingrata
   </p>
   <p>
    E tuttu u meo ti sarìe prontu a dane.
   </p>
   <p>
    U casciu, ch’a mio vacca bracanata
   </p>
   <p>
    Mi fa' gni jornu, eo lu vendu in citane
   </p>
   <p>
    E a l'appiattu di mamma e d'e surelle
   </p>
   <p>
    Ti ne accattu frisgetti, achi, è curdelle.
   </p>
   <p>
    T'aghiu datu una reta crimisina
   </p>
   <p>
    Cun quattru pendalucchi, infrisgiulata
   </p>
   <p>
    Un cusacchinu à frange di stamina ;
   </p>
   <p>
    Quandu lu porti pari una spusata.
   </p>
   <p>
    In ghiescia la dumenica da mane
   </p>
   <p>
    Sì l'inviglia di tutte e paesane.
   </p>
   <p>
    Vulentier lascerie d'esse Scappinu
   </p>
   <p>
    Per esse u casacchiu, ch'eo ti dunai
   </p>
   <p>
    E stringhie lu to senu alabastrinu ;
   </p>
   <p>
    E or chì durmendu in lettu ti ne stai
   </p>
   <p>
    Oh fussi u cavizzale, o u cuscinettu
   </p>
   <p>
    O u lenzolu supranu d'u to lettu !
   </p>
   <p>
    == U testu in corsu mudernu==
   </p>
   <p>
    Eccu u testu di u Sirinatu di Scappinu, adattatu in corsu mudernu:
   </p>
   <p>
    O spechju d'e zitelle di la pieve
   </p>
   <p>
    O la mio chjara stella matuttina
   </p>
   <p>
    Più bianca di lu brocciu è di la neve
   </p>
   <p>
    Più rossa d’una rosa damaschina
   </p>
   <p>
    Più aspra di a cipolla, è di u stuppone
   </p>
   <p>
    Più dura d’una teppa, è di un pentone.
   </p>
   <p>
    Tù m'hai strigatu : struchiu à pocu à pocu
   </p>
   <p>
    Sò spitittattu, è à u core aghju gran pena.
   </p>
   <p>
    A notte ùn dormu, è ùn ne trovu locu
   </p>
   <p>
    Cume manghjà si u piverone à cena ;
   </p>
   <p>
    Lasciu andà le mio sgiotte à gueru intornu
   </p>
   <p>
    È un tessu mancu trè fattoghje à u ghjornu.
   </p>
   <p>
    Duve fai trischie u sabatu pe u fornu
   </p>
   <p>
    Eu vengu in nice di circà u vitellu ;
   </p>
   <p>
    Ti facciu u cherchu, è ti vò sempre attornu
   </p>
   <p>
    Cum'è lu to agnellettu è cagnulellu.
   </p>
   <p>
    Ami tantu u to cuchju è u to mertinu ;
   </p>
   <p>
    E pò tant'odiu porti à me mischinu.
   </p>
   <p>
    Se in cherciula dai cena à u mannerinu
   </p>
   <p>
    A sera, cogli in l'ortu l'insalata
   </p>
   <p>
    T'appostu, è tu ma' nun mi voi vicinu.
   </p>
   <p>
    Eppuru eo t'amu, è t'aghju sempre amata
   </p>
   <p>
    Fin da quandu era tantu chjuculellu
   </p>
   <p>
    Ch'ùn m'arrivava à coglie à u sumerellu.
   </p>
   <p>
    Lasciava scumbià l'eghje è l'agnelle
   </p>
   <p>
    Cullava à coglie e frutte sui chiarasgi
   </p>
   <p>
    Cun tecu e mi ghjucava à le piastrelle
   </p>
   <p>
    È guagnandu bulea l'impatta in basgi.
   </p>
   <p>
    D'u morsu, chì per zerga à lu puhhjale
   </p>
   <p>
    Tù m'attaccasti, aghju ancu u mercu avale.
   </p>
   <p>
    Un giornu, ch'era in tempu di sighere
   </p>
   <p>
    È d'orzu novu si fecìa lu pane
   </p>
   <p>
    Tù cantavi a diana ; eo cun piacere
   </p>
   <p>
    Sottu un sepalu stava ad ascultà ne.
   </p>
   <p>
    À l'impruvisu ti vene la tossa ;
   </p>
   <p>
    Eo dissi : lisca ! è tù ti festi rossa.
   </p>
   <p>
    Ti ricordi in quest'ultima nivata
   </p>
   <p>
    Tiravi e tolle, è à u to balcone supranu
   </p>
   <p>
    Fecia tra mezu à l’albe l'affaccata.
   </p>
   <p>
    Eo fecìa à boccarisa un basgiamanu.
   </p>
   <p>
    Quelle sere eo venìa da tè a vighjà ne
   </p>
   <p>
    È ghjucavamu inseme à scallamane.
   </p>
   <p>
    Vengu spessu cù a cetera à u to fucone
   </p>
   <p>
    Mi arrembu à tè ne, è allor' sò tuttu in bena,
   </p>
   <p>
    E sonu è cantu strunelli è canzone ;
   </p>
   <p>
    Mi scordu di lu sonnu è di la cena;
   </p>
   <p>
    U troppu, duv'eo sto, mi par di piume,
   </p>
   <p>
    È nun mi curu d’acciecà di fume.
   </p>
   <p>
    Ti dedi u core, o Filignocca ingrata
   </p>
   <p>
    E tuttu u meo ti sarìe prontu à dà ne.
   </p>
   <p>
    U casciu, ch’a mio vacca bracanata
   </p>
   <p>
    Mi fa' ogni jornu, eo lu vendu in cità ne
   </p>
   <p>
    È à l'appiattu di mamma è d'e surelle
   </p>
   <p>
    Ti ne accattu frisgetti, achi, è curdelle.
   </p>
   <p>
    T'aghju datu una reta crimisina
   </p>
   <p>
    Cun quattru pendalucchi, infrisgiulata
   </p>
   <p>
    Un cusacchinu à frange di stamina ;
   </p>
   <p>
    Quandu lu porti pari una spusata.
   </p>
   <p>
    In ghjesgia la dumenica da mane
   </p>
   <p>
    Sì l'inviglia di tutte e paesane.
   </p>
   <p>
    Vulenteri lascerie d'esse Scappinu
   </p>
   <p>
    Per esse u casacchiu, ch'eo ti dunai
   </p>
   <p>
    È stringhje lu to senu alabastrinu ;
   </p>
   <p>
    E or chì durmendu in lettu ti ne stai
   </p>
   <p>
    Oh fussi u cavizzale, o u cuscinettu
   </p>
   <p>
    O u lenzolu supranu d'u to lettu !
   </p>
   <p>
    == Referenze ==
   </p>
   <p>
    Francesco Silvio Orlandini, Scritti in verso e in prosa di Salvatore Viale, 1861, Firenze, Delice le Monnier
   </p>
   <p>
    == Ligami ==
   </p>
   <p>
    E. Bonerandi, G. Chiorboli, G.M Comiti, A. Di Meglio, G. Thiers, M. A. Versini (revisione Emanuela Frasca), Testi Interreg, Dionomachia (E Guerre Sumerine)
   </p>
   <p>
    Litteratura corsa
   </p>
  </body>
 </text>
</TEI>
