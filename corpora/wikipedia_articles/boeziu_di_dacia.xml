<TEI>
 <teiHeader>
  <fileDesc>
   <titleStmt>
    <title>
     Boeziu di Dacia
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Boeziu%20di%20Dacia"/>
     <date>
      2017-06-20T19:53:54Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Boeziu di Dacia
   </head>
   <p>
    Boeziu di Dacia o Boethius Dacii hè un filosufu medievali danesu o svedesu di u seculu XIII (mortu versu u 1284).
   </p>
   <p>
    == Biugrafia ==
   </p>
   <p>
    Boeziu nascì in a prima mità di u seculu XIII. Accupò prubabilamenti a pusizioni di chjericu siculari è canonicu di a diocesi di Linköping. Si stallò in Francia par insignà a filusufia à l'Università di Parighji. Quà s'aggrigò à Siger di Brabant, incù u quali eddu spartì un insolitu camminu prufissiunali, cuntinuendu à insignà l'arti liberali mentri uni beddi pochi d'anni in tantu chì maestru ès arti piuttostu ch'è di cumincià i studii supiriori (tiulugia o medicina) o di truvà un impiegu non universitariu. In u 1277 fù cundannatu da Stefanu Tempier par essa statu un capifila di u muvimentu averroistu. Boeziu fughjì tandu Parighji incù Siger, è feci appeddu à u papa Nicolas III. Fù ditinutu à a curia puntificali, in Orvieto, è righjunghjì dopu i duminicani di Dacia.
   </p>
   <p>
    == U so pinsamentu ==
   </p>
   <p>
    Boeziu fù un discepulu d'Avverroè ed hà scrittu annantu à a logica, a filusufia naturali, a matafisica è l'etica, bench'è certi di i so opari ùn avissini micca sopravvivutu.
   </p>
   <p>
    A so pusizioni cintrali hè chì a filusufia devi suvità i so cunclusioni, indipindentamenti di u cunflittu pussibuli di quiddi incù a fedi riligiosa. Par Boeziu, a filusufia hè l'attività umana suprema, è in 'ssu mondu soli i filosufi aghjunghjini a sapienza ; in u so libru Di u suvranu bè o Di a vita filusofica, offri una firventi discrizzioni aristutelica di u " bè suvranu " di l'omu com'è cuntimplazioni raziunali di a virità è di a virtù.
   </p>
   <p>
    Frà i cunclusioni contruversi ch'eddu discutì, si trovani l'impussibilità di a criazioni ex nihilo. Siont'è Boeziu, a parsona ùn pò dimustrà da a raghjoni chì u mondu hà avutu un iniziu, chì a raghjoni naturali ùn cunnosci chì a generazioni è ignora a criazioni chì ùn ni hè micca menu vera. Di listessa manera, dichjara impussibuli a risurrizioni di i corpi siont'è i causa naturali, ma u cristianu sà ch'edda hè pussibuli " siont'è una causa supiriori chì hè a causa di tutta a natura ". U mondu ùn avendu micca principiatu par via di i causi naturali, l'avvisu di u fisicu, limitatu à i so causi, ùn pò dunqua micca nigà a criazioni di u mondu.
   </p>
   <p>
    Cuncirnendu l'aternità di u mondu, chì hè un'arisia, Boeziu pensa chì a filusufia è a fedi ùn sò micca in disaccordu. Com'è Siger di Brabant, Boeziu cunsidareghja ciò chì dipendi di Diu è ciò chì dipendi di a natura com'è dui ordini distinti, naturali è sopranaturali. I reguli chì limiteghjani è custrignini l'ordini naturali ùn s'imponini dunqua micca à l'ordini sopranaturali.
   </p>
   <p>
    Boeziu ferma dunqua cristianu ed hà tentatu di cuncilià i so cridenzi riligiosi incù a so pusizioni filusofica assignendu u studiu di u mondu è di a natura umana à a filusufia, è assignendu à a riligioni a rivilazioni sopranaturali è i miraculi divini. Hè statu cundannatu par avè sustenutu a duttrina di a doppia virità, bench'eddu fussi statu attentu à evità di prisintà cunclusioni filusofichi cuntrarii à i virità riligiosi.
   </p>
   <p>
    Com'è grammaticu, hè statu unu di i principali rapprisintanti di u currenti di i modisti.
   </p>
   <p>
    == Bibliugrafia ==
   </p>
   <p>
    === Opari di Boeziu di Dacie ===
   </p>
   <p>
    Boethii Daci Opera, Hauniae (Copenhague), G. E. C. Gad, Corpus Philosophorum Danicorum Medii Aevi.
   </p>
   <p>
    Quaestiones super libros physicorum, in Boethii Daci Opera, V, 1974.
   </p>
   <p>
    Di aeternitate mundi, in Boethii Daci Opera, VI.2, 1976, p. 333-366.
   </p>
   <p>
    Du suvranu bè o Di a vita filusofica (Di summo bono seu di vita philosophica), in Boethii Daci
   </p>
   <p>
    Opera, VI.2, p. 367-377.
   </p>
   <p>
    Modi significandi sive quaestiones super Priscianum maiorem (versu u 1270).
   </p>
   <p>
    == Noti ==
   </p>
   <p>
    Filosofu danesu
   </p>
   <p>
    Filosofu svedesu
   </p>
   <p>
    Filosofu di u XIIIu seculu
   </p>
   <p>
    Filosofu sculasticu
   </p>
  </body>
 </text>
</TEI>
