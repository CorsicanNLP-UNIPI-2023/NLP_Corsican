<TEI>
 <teiHeader>
  <fileDesc>
   <titleStmt>
    <title>
     À a funtana
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/%C3%80%20a%20funtana"/>
     <date>
      2015-07-01T16:38:48Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    À a funtana
   </head>
   <p>
    À a funtana hè una puesia di Petru Lucciana.
   </p>
   <p>
    ==À a funtana==
   </p>
   <p>
    O Fiffi, duve stai ? — Da u sciò Sirbé.
   </p>
   <p>
    — Hè un brav'omu !... Ti dà ? — Quindeci franchi;
   </p>
   <p>
    Ma mi cercu patrone, sai. — Perchè ?
   </p>
   <p>
    — Guerdaporpi ùn ne vogliu : sempre à i fianchi
   </p>
   <p>
    'Ssu vechjacciu mi stà ; vene cun mè
   </p>
   <p>
    À u mercatu è à i macelli, ch'è ùn li manchi
   </p>
   <p>
    Qualchì baiocca merza. — Ah, dici vé !
   </p>
   <p>
    Riguerdà a spesa à noi! — Parlemu franchi!
   </p>
   <p>
    S'è ogni ghjornu ùn si raspa ind'u mercatu,
   </p>
   <p>
    E buttine è i scignò cume pagà ?
   </p>
   <p>
    Eppoi, quandu s'incontra u innamuratu,
   </p>
   <p>
    Omu si resta un pocu à chjachjarà,
   </p>
   <p>
    Un'oretta, ancu duie pè piglià fiatu,
   </p>
   <p>
    È cù u patrone à e zanche ùn pò più andà.
   </p>
   <p>
    — In quantu à mè, ùn mi possu lamintà :
   </p>
   <p>
    Ùn sò serva ma sputica patrona.
   </p>
   <p>
    Entru in casa è ne sciortu à vuluntà,
   </p>
   <p>
    È di ghjornu è di notte ; una persona
   </p>
   <p>
    Aghju pè piglià l'acqua è pè lustrà;
   </p>
   <p>
    È quandu vogliu, chjamu anc'à Simona
   </p>
   <p>
    Chì m'aiuta à fà i letti è a cucinà,
   </p>
   <p>
    In somma eo stò cum'una papachjona.
   </p>
   <p>
    — È quant'hai ? — Vinti franchi à u mese.
   </p>
   <p>
    — Imbeh ! — È ùn ci hè nisciunu chì mi dia frastornu,
   </p>
   <p>
    Ch'aghju unu solu à cuntentà : u sgiò Gè.
   </p>
   <p>
    — Ah, u to patrone hè Geniu Scorisè !
   </p>
   <p>
    Allora a casa toia sumiglia un fornu
   </p>
   <p>
    Travagli più di notte ch'è di ghjornu !
   </p>
   <p>
    ==Da vede dinù==
   </p>
   <p>
    Petru Lucciana
   </p>
   <p>
    Puesia in lingua corsa
   </p>
  </body>
 </text>
</TEI>
