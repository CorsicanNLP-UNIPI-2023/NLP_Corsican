<TEI>
 <teiHeader>
  <fileDesc>
   <titleStmt>
    <title>
     Analisa
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Analisa"/>
     <date>
      2015-07-16T12:12:13Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Analisa
   </head>
   <p>
    L'Analisa hè u ramu di a matematica chì cuntene u calculu differenziale è integrale. Hè basata nant'à u cuncettu di passaggiu à a limita. U calculu cu li infinitesimi, digià cunsideratu da i geometri ellenisti è da Archimede, fù riscupertu ind'è u 1600 da u talianu Bonaventura Cavalieri, ma i veri fondatori di l'Analisa muderna sò Newton è Leibniz. Ind'è u XVIII seculu fù applicata à a meccanica è a l'astronomia. Ind'è u XIX seculu, hè stata sviluppata prima da Cauchy, po da Weierstrass è infine da Dedekind, Jordan, Peano è l'altri.
   </p>
   <p>
    L'Analisa cumprende principalmente i prucedimenti di l'integrazione, di a derivazione, di a determinazione di a derivata è di l'integrale di una funzione. I prublemi fundamentali da risolve ind'è l'ambiu di l'Analisa funu u calculu di l'area di una superficia qualsiasi è a determinazione di a vitezza istantanea per un qualunque motu. Mentre chì Archimede avia digià datu una risposta à u primu problemu, funu Leibniz è Newton i primi à determinà un metodu di calculu pè risolve u secondu problemu ghjunghjendu cusì à definisce a derivata.
   </p>
   <p>
    A parolla Analisa hè utilizata, sempre in matematica, cù i significati : Analisa cumbinatoria, studiu di i diversi riggruppamenti (disposizioni, cumbinazioni, permutazioni) chì si podenu furmà cù un numaru finitu di uggetti. L'Analisa funziunale, hè un importante gineralizazione di l'Analisa Classica chì s'occupa di u studiu di e funzione. L'Analisa indeterminata o Analisa diofantea hè u studiu di l'equazione è di i sistemi à cuefficienti interi da u puntu di vista aritmeticu. L'Analisa numerica hè u studiu di i metodi pè ottene soluzione quantitative di problemi relativi principalmente à i calculatori elettronichi.
   </p>
   <p>
    Matematica
   </p>
  </body>
 </text>
</TEI>
