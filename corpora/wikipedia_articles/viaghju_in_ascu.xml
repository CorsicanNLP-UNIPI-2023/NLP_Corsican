<TEI>
 <teiHeader>
  <fileDesc>
   <titleStmt>
    <title>
     Viaghju in Ascu
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Viaghju%20in%20Ascu"/>
     <date>
      2015-04-25T19:25:25Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Viaghju in Ascu
   </head>
   <p>
    U Viaghju in Ascu (u sottutitulu n'hè "A cuccagna di Bazzicone") hè statu scrittu da Antone Leonardu Massiani (1816-1888) di Nuvella, di u quale hè stata l'opara principale. Hè una puesia comica, cumposta da 114 terzine. U Viaghju in Ascu hè più cunnisciutu per via di u so sottutitulu: A Cuccagna di Bazzicone. U Viaghju in Ascu hè statu publicatu per a prima volta in "Il Pescator di Chiaravalle", un ghjurnale bastiacciu, in circa 1886. Hè statu stampatu dopu in a rivista "U Fucone", in u 1926. Infine, u Viaghju in Ascu fù publicatu in a rivista A Muvra, in u 1936. U pueta di Nuvella ci conta in u Viaghju in Ascu u so viaghju in u paese d'Ascu, accumpagnatu di u so sumere Bazzicone. L'usi di l'abitanti d'Ascu di l'epica sò discritti di manera ridicula, ma senza gattivezza. U puema hà avutu moltu successu in Niolu, in Balagna è in u Ghjunsani.
   </p>
   <p>
    Eccu cum'ellu u discrive e "Terzine di u duttore Anton Leonardu Massiani di Nuvella", l'Almanaccu di A Muvra, in a so edizione di 1936:
   </p>
   <p>
    ==U Viaghju in Ascu (A cuccagna di Bazzicone) ==
   </p>
   <p>
    (dialettu Nuvellese ed Aschese)
   </p>
   <p>
    Caru amicacciu, vogliu racuntà ti,
   </p>
   <p>
    Per caccià ti a picondria, un tal successu
   </p>
   <p>
    Ch’averei da le rise à smansillà ti.
   </p>
   <p>
    Anch’eiu, quand’e ci pensu da me stessu,
   </p>
   <p>
    Mi ne techju di risa, è credi puri
   </p>
   <p>
    Chì 'ssa cosa m’accade bell’à spessu.
   </p>
   <p>
    S'è tù fussi un tupichjulu ind’un muru,
   </p>
   <p>
    Quandu da le gran’ rise mi cummaccu,
   </p>
   <p>
    Rideristi ancu tù, ne sò sicuru.
   </p>
   <p>
    Avà, fà ch'è tù dica:  "Per Diu Baccu !
   </p>
   <p>
    Ride mi voli fà prima di l’ora.
   </p>
   <p>
    Rideraghju, ma parla, apri 'ssu saccu.”
   </p>
   <p>
    Ed infatti, è cusì, vegu chì à st'ora
   </p>
   <p>
    Sempre in cianfornie mi ne sò passatu,
   </p>
   <p>
    Ma avà cumenciu senza fà dimora.
   </p>
   <p>
    St’etima passata, sò cullatu
   </p>
   <p>
    Per andà in Ascu, quella "conca d’oru",
   </p>
   <p>
    (Chì la chjamò cusì, lu sia allupatu !)
   </p>
   <p>
    M’era mutatu cum’un gran’ signoru
   </p>
   <p>
    Chì avia da ghjunghje in casa principale
   </p>
   <p>
    È vulia andà ci cù qualchì decoru.
   </p>
   <p>
    Quand’e cullava pe lu fiuminale,
   </p>
   <p>
    Cumenciu à sente quellu stizzu aschese
   </p>
   <p>
    Tuttu passante chì l’ingulliu male.
   </p>
   <p>
    Infine è in somma ghjungu à lu paese,
   </p>
   <p>
    È quì n’avemu la prima stazione :
   </p>
   <p>
    Mi pianta lu sumere ad arechje tese,
   </p>
   <p>
    Un sumere chjamatu Bazzicone
   </p>
   <p>
    Chì ci vulianu i cani à fà lu move;
   </p>
   <p>
    Eccu lu à capu rittu in attenzione.
   </p>
   <p>
    Pricurgu: Ze ! Nunda. Cumencia à piove.
   </p>
   <p>
    È piove à veru ! Ze ! Ma Bazzicone
   </p>
   <p>
    Face fossi cù i pedi è ùn si move.
   </p>
   <p>
    Stava pe scavalcà, ma un zitellone
   </p>
   <p>
    T’affacca à l’ispensata, è lu sumere
   </p>
   <p>
    Volta pitendu; eiu cascu da l’arcione.
   </p>
   <p>
    Sentu di: "Hi ! Hè cascatu lu frustere !
   </p>
   <p>
    Hà spavitu a sgiò fera Osciu Ghjuvanni !
   </p>
   <p>
    Hè bonu anch’ellu à spavichà le fere!”
   </p>
   <p>
    Cinque o sei vechje di più d’ottant’anni
   </p>
   <p>
    Ghjunghjenu in fretta per prestà mi aiutu,
   </p>
   <p>
    Dicendu: "Lu scarica Osciu Ghjuvanni !"
   </p>
   <p>
    Ti possu dì chì falavanu à nutu
   </p>
   <p>
    Perchè l’acqua curria à fossu pienu,
   </p>
   <p>
    Sicchè d’alzà mi era ghjà risolutu.
   </p>
   <p>
    Mi rizzu crosciu è carcu di chjacchenu,
   </p>
   <p>
    Chì perfinu n’avia piene e borse;
   </p>
   <p>
    Poi chjappu à Bazzicone pe lu frenu.
   </p>
   <p>
    À quelle vechje ch’eranu cuncorse
   </p>
   <p>
    Dumandu di la casa d’Orsatellu.
   </p>
   <p>
    Ma ci ne hè dui ed elle stanu in forse.
   </p>
   <p>
    — Qualessu dite? Lu vechju o lu zitellu
   </p>
   <p>
    — Di vechju, li risposi, ùn ne cunnoscu.
   </p>
   <p>
    — Tandu pichjate chì u so usciu hè quellu.
   </p>
   <p>
    M’incammingu, ma azezu cum’un toscu.
   </p>
   <p>
    Nè dissi "gramarzè" à quelle vichjacce:
   </p>
   <p>
    Feci da scrianzatu, a ricunnoscu.
   </p>
   <p>
    Facciu si d’arruchjà quelle chjassacce
   </p>
   <p>
    È m’intufongu in casa di l’amicu
   </p>
   <p>
    Scuzzulendu mi pedi, vita è bracce.
   </p>
   <p>
    Trovu un bancale scuparchjatu, anticu,
   </p>
   <p>
    Pien’ di cusciali vechji è calzittoni,
   </p>
   <p>
    È curpittacci chì ùn valianu un ficu,
   </p>
   <p>
    Muzzinacce ùn sò quante è più calzoni,
   </p>
   <p>
    È calzittacce rosse è scarpittacci,
   </p>
   <p>
    Bunillacce, ambustacce è scambaroni.
   </p>
   <p>
    Mi lasciu in "statu quo" tutti 'ssi stracci,
   </p>
   <p>
    Collu una scala à trenta cavichjoli,
   </p>
   <p>
    Trovu una vechja è dui zitellacci.
   </p>
   <p>
    "Dite mi, o mammazì, què sò figlioli
   </p>
   <p>
    È voi mamma d’Orsatellu, hè vera ?
   </p>
   <p>
    ‘Gnorscì, o caru, è in casa simu soli.
   </p>
   <p>
    Sò à le bestie Orsciatellu è la mugliera,
   </p>
   <p>
    Ma ùn cungiurate, o caru, chì averemu
   </p>
   <p>
    Per allughjà ne à voi è a voscia fera.
   </p>
   <p>
    U più ch’e piengu hè chì lettu ùn ne avemu,
   </p>
   <p>
    Ma v’ammullizzaremu à lu zigliare.
   </p>
   <p>
    Or fate, o caru, chi v’accunciaremu.
   </p>
   <p>
    Passa prestu una notte. Ma mi pare
   </p>
   <p>
    Vò sgiate bellu crosciu è inchjacchenatu
   </p>
   <p>
    Apprunpinquate vi à lu fuculare. "
   </p>
   <p>
    Mi vultuleghju è scaldu d’ogni latu.
   </p>
   <p>
    È intantu mammazia m’arrega un zanu
   </p>
   <p>
    Pien’ di pan’ di seale sbrisgiulatu;
   </p>
   <p>
    Un cuchjare è un tinellu mi dà in manu,
   </p>
   <p>
    Sicchè credu manghjà latte è brucciatu
   </p>
   <p>
    È fà cena da gran capitanu.
   </p>
   <p>
    Eppo mi dice sta vechja garbata:
   </p>
   <p>
    “Tazzate a voscia suppa ed eiu fideghju
   </p>
   <p>
    A noscia carne s’ell’este allinata."
   </p>
   <p>
    Caru amicu, si và di male in peghju:
   </p>
   <p>
    Mette a manu a vechja ‘nd’u paghjolu
   </p>
   <p>
    È chjappa per un cornu un capu d’eghju,
   </p>
   <p>
    Li sciacca un morsu è stinza : "Què, figliolu,
   </p>
   <p>
    ‘Ogna ch’ellu merezi ad esse cottu. ”
   </p>
   <p>
    Poi torna à mette à bolle u capriolu.
   </p>
   <p>
    U cuchjare, u tinellu è lu biscottu
   </p>
   <p>
    Ritirgu, eppo li dicu : “O mammazì,
   </p>
   <p>
    È di l’uscime ne sò pocu ghjottu.
   </p>
   <p>
    S'è vo vulete faremu cusì:
   </p>
   <p>
    Date ch’e m’arrustisca un coppiu d’ove,
   </p>
   <p>
    S'è vo n’avete. —  L’avemu, ‘gnorscì. ”
   </p>
   <p>
    Videndu ch’ell’atrachja è sempre piove,
   </p>
   <p>
    Falgu è facciu entre in casa à Bazzicone
   </p>
   <p>
    Intantu chì mammazia riguari l’ove.
   </p>
   <p>
    Tornu, ed ella hè calata à lu fucone
   </p>
   <p>
    Cù un gran’ toccu di deda in manu accesu
   </p>
   <p>
    È frighje l’ove drentu un pignulone.
   </p>
   <p>
    "È vi frighju cù u buttiru chì aghju intesu
   </p>
   <p>
    Chì tutta a signuria ne face usu.
   </p>
   <p>
    — Per quessa, dissi, o zì, ùn m’avete offesu. "
   </p>
   <p>
    Ciò chì mi face fà gattivu musu
   </p>
   <p>
    Salisce l’ove cù la salimoghja
   </p>
   <p>
    È per vultà le si serve d’un fusu.
   </p>
   <p>
    Poi stà di capu sopra la frissoghja,
   </p>
   <p>
    È, da lu fume, affacca una burrasca
   </p>
   <p>
    Di lacrime è di mocci, è ùn si stoghja.
   </p>
   <p>
    — "Essochè l’ove ùn valenu una tasca
   </p>
   <p>
    S’ùn sò vultate, o caru, ùn hè cusì ne ?
   </p>
   <p>
    — Eiu dissu : "Umbèh ! Secondu ind’ella casca."
   </p>
   <p>
    Fin quì stà ad ochji aperti, ma, à la fine,
   </p>
   <p>
    I strigne pè lu fume è tre candelle
   </p>
   <p>
    Vanu à frighje cù l’ove, e puverine.
   </p>
   <p>
    Ghjà scumbuglià mi sentu le budelle
   </p>
   <p>
    È li dicu: "Ùn ne magnu di vultate.
   </p>
   <p>
    Pigliate mi ne un coppiu fresche è belle.
   </p>
   <p>
    Parte è l’arreca in quattru spalate.
   </p>
   <p>
    È pongu ad arrusti, ma à dì la schietta
   </p>
   <p>
    Falonu à l’otre appena allumacate.
   </p>
   <p>
    Mi stoghju è chergu à beie à zia Marietta.
   </p>
   <p>
    Mi porghje una cochjaccia mullizzosa
   </p>
   <p>
    Ch’era appena squasciata cù l’accetta.
   </p>
   <p>
    —  "Ùn vulete furzà qualchì altra cosa ?
   </p>
   <p>
    Un coppiu dove, o caru, hè troppu pocu."
   </p>
   <p>
    Ma ringraziu la vechja generosa.
   </p>
   <p>
    —	"Date capu à i zitelli; à tempu è à locu
   </p>
   <p>
    Daremu à 'ssu sumere qualcusella."
   </p>
   <p>
    Allora zia pone a carne à u focu.
   </p>
   <p>
    Parte è piena mi porta una tinella
   </p>
   <p>
    Di lezine è di buchje di castagna:
   </p>
   <p>
    —	"Date la à a voscia fera, a tintarella."
   </p>
   <p>
    A falgu à Bazzicone ma ùn ne magna.
   </p>
   <p>
    Allor' li dissu : “ Caru Bazzicone,
   </p>
   <p>
    Scurdaremu ci più di sta cuccagna ?
   </p>
   <p>
    Pudia dì chì la bestia è lu padrone
   </p>
   <p>
    L’avaria allughjati mammazia,
   </p>
   <p>
    È s’ella a disse, infatti avia ragione
   </p>
   <p>
    Stalla, taula, lettu è pulizia,
   </p>
   <p>
    È passatempi di tutte le sorti.
   </p>
   <p>
    Chì serve à dì ? Chì ci pò stà., ci stia
   </p>
   <p>
    Bazzicone mi guarda ad ochji torti;
   </p>
   <p>
    Pare ‘lu vogua di: "Ch'è tù sia cecu !
   </p>
   <p>
    Sò què le case duve tù mi porti ?
   </p>
   <p>
    — Ùn guardà, li dich’eiu, cù l’ochju biecu,
   </p>
   <p>
    Scumporta pè sta volta, è ti promettu,
   </p>
   <p>
    Ch’acceghi pur’, s’in Ascu più t’arrecu !
   </p>
   <p>
    Ne sapia più ch'è mè, tù, puverettu
   </p>
   <p>
    Stasera, quand'è tù m’hai strambagatu,
   </p>
   <p>
    Fù per lizzione, micca per dispettu.
   </p>
   <p>
    Bon prò mi faccia ! Ùn aghju prufittatu
   </p>
   <p>
    Di i cunsigli di chi hè statu in Ascu,
   </p>
   <p>
    È un sumeracciu rn’hà capacitatu.
   </p>
   <p>
    Ch’e resti seccu quandu più ci cascu !
   </p>
   <p>
    O asgiu di me casa, quantu vale !
   </p>
   <p>
    Aghju ragiò, per Diu ! S’è’mi n’infrascu !"
   </p>
   <p>
    Eccu chi mammazia fala pè e scale
   </p>
   <p>
    Dicendu: "Essochè! Avà v’ammullizzaraghju !"
   </p>
   <p>
    Poi si carca di stracci à lu bancale.
   </p>
   <p>
    Mi ne collu di sopra à capistreghju,
   </p>
   <p>
    Pensendu à la mio cena è à la nuttata,
   </p>
   <p>
    Cù l’umidu à le carne, ch’hè lu peghju.
   </p>
   <p>
    Eccu à zia; colla di cenci insumata,
   </p>
   <p>
    I lampa in terra è l’acconcia talmente
   </p>
   <p>
    Ch’ùn hè più acconcia manc’un’insalata.
   </p>
   <p>
    — "O rnammazì, or finalmente,
   </p>
   <p>
    Pigliate vi un mumentu di riposu;
   </p>
   <p>
    V’aghju messu in brattesca roba è ghjente !
   </p>
   <p>
    Avà, cusì, ci dormu cum'è un sposu !
   </p>
   <p>
    (Ùn dorme peghju manc’un cundannatu !)
   </p>
   <p>
    Ùn dubiate ch’ùn sò tantu vizzosu ! ”
   </p>
   <p>
    —	"Giacchì lu sposu m’avete amintatu,
   </p>
   <p>
    Dumane, disse zia, ci este un gran vede
   </p>
   <p>
    Chì s’hà da fà un’ingran parentatu.
   </p>
   <p>
    Sò ghjente asgiate è ùn si pò mai crede
   </p>
   <p>
    L’ingran roba ch’ell’hanu imbullicatu,
   </p>
   <p>
    Chì un’à l’altru ùn la vole cede.
   </p>
   <p>
    Duie volte lu fornu hanu imprudatu,
   </p>
   <p>
    Senza le noce ch’ell’hanu à mizini,
   </p>
   <p>
    È fichi è amandule ch’ell’hanu cumpratu,
   </p>
   <p>
    Hanu invitatu luntani è vicini,
   </p>
   <p>
    Ma li frusteri sò li priferiti,
   </p>
   <p>
    À i fichi bianchi è à l’amanduli fini.
   </p>
   <p>
    Essochè ! Avete l’ochji ingrufuliti;
   </p>
   <p>
    Megliu è à cruccà si chì si zitellacci
   </p>
   <p>
    Senza me stanu sempre impeuriti !"
   </p>
   <p>
    Si ne parte ; ed eiu puntu quelli stracci
   </p>
   <p>
    È li facciu piglià lu traucchettu
   </p>
   <p>
    Per serve à Bazzicone di piumacci.
   </p>
   <p>
    M’arrembu ped’à focu, cun truppettu
   </p>
   <p>
    Sottu lu capu, è, cum'è Diu vole,
   </p>
   <p>
    Ciprianu m’achjappa è tene strettu...
   </p>
   <p>
    Mi discetu ch’hè ghjornu è vegu u sole
   </p>
   <p>
    Per quellu purtellacciu zuffillatu,
   </p>
   <p>
    Chì spimpilleghja per quelle pughjole.
   </p>
   <p>
    M’affaccu fora è vegu da ogni latu
   </p>
   <p>
    Ghjente in sullaccaria pè lu festinu,
   </p>
   <p>
    È omi è donne, ognunu incurdazzatu.
   </p>
   <p>
    È chì và à riguarà lu carabinu,
   </p>
   <p>
    Chì razzeca la scaglia à la pistola,
   </p>
   <p>
    Chì sbusinca le borse è chì u taschinu,
   </p>
   <p>
    Chì scuzzuleghja la caramagnola,
   </p>
   <p>
    Chì n’appiccia lu fiucchettu à la barretta,
   </p>
   <p>
    Chì strigne u stumacale à la figliola.
   </p>
   <p>
    Intantu cumparisce zia Marietta
   </p>
   <p>
    È mi dumanda: "Essochè ! Ete durmitu ?
   </p>
   <p>
    —	D’incantu, li rispondu ; ùn l’avia detta ?
   </p>
   <p>
    "Ma le mutende, mezu insunnulitu,
   </p>
   <p>
    Vulia allatà è di sottu sò cascate,
   </p>
   <p>
    Sicchè aghju fattu cum’un ribambitu."
   </p>
   <p>
    —	Essochè ! Ùn preme; ùn v’aguainate !
   </p>
   <p>
    N’hanu vistu campagne è pè scia scala,
   </p>
   <p>
    Ben molte volte ci sò trapughjate."
   </p>
   <p>
    Dich’eiu:	"Ùn femu cum'è la cigala
   </p>
   <p>
    Chì canta sempre senza fà faccende
   </p>
   <p>
    Ma dopu guarda chì colla è chì fala.
   </p>
   <p>
    "Ind'è noi, si magna casgiu à le merende,
   </p>
   <p>
    E bestie ùn ne miremu, sicchè allora
   </p>
   <p>
    Chì ne vole magna ci vole à spende !
   </p>
   <p>
    "M’avia dettu Orsatellu chì à tutt’ora,
   </p>
   <p>
    Avessi da cumpra brocciu è furmagliu,
   </p>
   <p>
    Cullà si in Ascu senza fà dimora.
   </p>
   <p>
    "Sò dunque apposta quì è, s’ùn mi sbagliu,
   </p>
   <p>
    Per fà la mio pruvista ci averete
   </p>
   <p>
    Ma ùn bramu esse servitu da canagliu.
   </p>
   <p>
    "Di casgiu dunque mi ne metterete
   </p>
   <p>
    Quaranta picce primaticciu è bellu,
   </p>
   <p>
    È trè picce di brocciu sceglirete.
   </p>
   <p>
    "Dentru e mio narpie ci sarà un spurtellu
   </p>
   <p>
    Per mette u brocciu: alò ! Femu 'ssa somma
   </p>
   <p>
    Ch’e vada anch’eiu à vede fà 'ss’anellu."
   </p>
   <p>
    Si fece è si pesò ogni cosa, è in somma
   </p>
   <p>
    Fuiu sbrigatu, ma, per dì lu veru,
   </p>
   <p>
    Ci volse quasi quant'è piantà Roma.
   </p>
   <p>
    D’andà mi ne à la casa avia penseru,
   </p>
   <p>
    Sicchè punia l’umbastu à Bazzicone
   </p>
   <p>
    È à u parentatu ùn ci pensava un zeru.
   </p>
   <p>
    Ma sentu in piazza stu grau bucettone:
   </p>
   <p>
    "À noi parenti !" Allora eiu escu prestu
   </p>
   <p>
    Per vede l’usu aschese di a funzione.
   </p>
   <p>
    U primu chì mi vede: “ Ecc’un furestu !
   </p>
   <p>
    Dice à l’altri parenti è, mantinente,
   </p>
   <p>
    Fuiu chjappatu in folla lestu, lestu.
   </p>
   <p>
    Andaiu anch’eiu cù tutta quella ghjente
   </p>
   <p>
    À piglià la spusata chì aspittava
   </p>
   <p>
    Nantu a so porta à bracciu à unu so parente.
   </p>
   <p>
    Avia una scufia chì appena li stava
   </p>
   <p>
    In punta di lu capu, è una fascetta
   </p>
   <p>
    Di stofa rossa è trecce imbuglinava.
   </p>
   <p>
    Di scarlatta a più fine una ghjacchetta
   </p>
   <p>
    Cù le maniche verdi, è, à l’ariciali,
   </p>
   <p>
    ‘Gnicosa prufilatu di trinetta.
   </p>
   <p>
    Tutti sfarenti avia sette scurzali
   </p>
   <p>
    Una runchina di pannu turchinu,
   </p>
   <p>
    È calze rosse à modu di stifali.
   </p>
   <p>
    Unu di li parenti stà vicinu
   </p>
   <p>
    Cù una curbella piena di canistrelli
   </p>
   <p>
    Fatti di mele aschese biancu è finu.
   </p>
   <p>
    Ùn li spendenu micca à li zitelli,
   </p>
   <p>
    L’infilanu à le bracce di la sposa
   </p>
   <p>
    È li ne danu à u collu dui pendelli.
   </p>
   <p>
    Allora parte tutta maestosa,
   </p>
   <p>
    In mezu à li parenti. Ma arrivati
   </p>
   <p>
    Ind’un chjassu n’aspetta è si riposa.
   </p>
   <p>
    Un suppulu dopu, d'eccu ci affaccati
   </p>
   <p>
    I parenti di u sposu à l’altru chjassu,
   </p>
   <p>
    È tutti à tempu gridanu infucati:
   </p>
   <p>
    — Ben truvati parenti !" È cun fracassu
   </p>
   <p>
    — Ben vinuti parenti !" Rispundimu.
   </p>
   <p>
    — Vulete guerra o mette l’arme à bassu ?"
   </p>
   <p>
    Dice lu sposu : «Essochè ùn venimu
   </p>
   <p>
    A guerreghjà, ma a piglià la spusgiata,
   </p>
   <p>
    È à li parenti in pace la cherimu."
   </p>
   <p>
    — Tandu, in pace la sposa scia dunata !
   </p>
   <p>
    Ognunu grida à tempu : "Evviva i sposi !"
   </p>
   <p>
    È i fucileri, facenu sbarrata.
   </p>
   <p>
    Lenta e bracce la sposa è li melosi
   </p>
   <p>
    Sperpuglia in quellu chjassu; è li zitelli
   </p>
   <p>
    I s’arrunfianu tutti fangagliosi.
   </p>
   <p>
    Fattu avarianu ride li spurtelli
   </p>
   <p>
    Tampilendu si quelli muscuviti,
   </p>
   <p>
    Cum'è dentru a vinaccià li purcelli.
   </p>
   <p>
    Intantu, li parenti tutti uniti,
   </p>
   <p>
    Si và à la chjesa cù i sposi à la testa.
   </p>
   <p>
    Fattu l’anellu, poi simu surtiti.
   </p>
   <p>
    In piazza o in chjesa nimu più si resta;
   </p>
   <p>
    À la casa si và di lu spusatu
   </p>
   <p>
    Duv’era priparata la gran festa.
   </p>
   <p>
    Affaccavanu allora da ogni latu
   </p>
   <p>
    Quelle donne cù dui piatti ognuna,
   </p>
   <p>
    Carchi di granu è risu imbulighjatu.
   </p>
   <p>
    Basgiavanu la sposa ad una ad una;
   </p>
   <p>
    Spachjendu un piattu in grembiu è l’altru à dossu
   </p>
   <p>
    Dicianu: "O cara, Diu vi dia furtuna !"
   </p>
   <p>
    Era di li derdani è di ùn possu
   </p>
   <p>
    Si li sette ‘rembiali funu pieni,
   </p>
   <p>
    Ma possu dì chì fù un affare in grossu.
   </p>
   <p>
    S’esce à la fine di quelli chjaccheni
   </p>
   <p>
    È in casa di lu sposu s’entre tutti
   </p>
   <p>
    Ad incurdà tanti curghjoli leni.
   </p>
   <p>
    Hè vera, sì, chì ci era pochi frutti,
   </p>
   <p>
    È filone per beie, ma ch’importa
   </p>
   <p>
    Chì nisunu ci escia à denti asciutti:
   </p>
   <p>
    Di casgiate, cuciole, brocciu è torta
   </p>
   <p>
    N’era piena una madia è carcu un lettu.
   </p>
   <p>
    Eppo piena altressi più ch'è una sporta.
   </p>
   <p>
    Per tene à mente ciò ch'è fattu è dettu
   </p>
   <p>
    Fù in quella calcapiccia d’affamati
   </p>
   <p>
    U capu ci vurria di Macumettu.
   </p>
   <p>
    Eiu chi stava cum'è l’impiccati
   </p>
   <p>
    Mi licenziu da tutti in generale
   </p>
   <p>
    Lascêndu li mi mezi abbagliacati.
   </p>
   <p>
    Incuntraiu falendu pè le scale
   </p>
   <p>
    Vinti è più donne cù e so sechje spachje,
   </p>
   <p>
    È mi scappò: "‘nde ! Soga hè carnavale !"
   </p>
   <p>
    — Essochè !! Voi n’avete patarachje !
   </p>
   <p>
    Rispose una di quelle. Voi, o amicu,
   </p>
   <p>
    Site statu à la scola di e curnachje.
   </p>
   <p>
    "Ancu avete sciupatu più ch'è ùn ficu,
   </p>
   <p>
    Era cosa vo ùn fussite si ingratu;
   </p>
   <p>
    Ma site scrianzatu, è tantu un dicu !
   </p>
   <p>
    "In Ascu, quandu c’este un parintatu,
   </p>
   <p>
    Accumpagnanu a sposa à la funtana
   </p>
   <p>
    Tutte le donne di lu vicinatu.
   </p>
   <p>
    "À voi vi hè parsciuta cosa sciana.
   </p>
   <p>
    Ma noi vulemu tene li nosci usi
   </p>
   <p>
    Finchì u sole ùn affacca à tramuntana !»
   </p>
   <p>
    Stancu di stà in Ascu à appinzà fusi,
   </p>
   <p>
    Pigliu u sumere è partu risolutu
   </p>
   <p>
    D’ùn turnà ci mai più. Or tu mi scusi,
   </p>
   <p>
    Caru amicacciu, è intantu ti salutu.
   </p>
   <p>
    == Note ==
   </p>
   <p>
    ==Referenze==
   </p>
   <p>
    L'Almanaccu di A Muvra, 1936
   </p>
   <p>
    Litteratura corsa
   </p>
  </body>
 </text>
</TEI>
