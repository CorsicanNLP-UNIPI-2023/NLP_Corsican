<TEI>
 <teiHeader>
  <fileDesc>
   <titleStmt>
    <title>
     Cantu di malincunia
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Cantu%20di%20malincunia"/>
     <date>
      2015-07-02T09:30:57Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Cantu di malincunia
   </head>
   <p>
    Cantu di Malincunia hè una puesia di Santu Casanova (1850-1936). Hè stata publicata in Fiori di Cirnu in u 1930.
   </p>
   <p>
    ==Cantu di malincunia==
   </p>
   <p>
    Cari monti diletti,
   </p>
   <p>
    È colli profumati,
   </p>
   <p>
    Ricordi suspirati
   </p>
   <p>
    Di la vita,
   </p>
   <p>
    Dopu longa partita,
   </p>
   <p>
    Tornu à l'amate sponde,
   </p>
   <p>
    Ma più nimu risponde
   </p>
   <p>
    À la me voce.
   </p>
   <p>
    Ùn ci hè più quella noce,
   </p>
   <p>
    In la valle fiurita ;
   </p>
   <p>
    Si n'hè andata la vita
   </p>
   <p>
    Cù la pace.
   </p>
   <p>
    Hè notte, tuttu tace
   </p>
   <p>
    Intorn'à quelli lochi :
   </p>
   <p>
    Ùn si vede più fochi
   </p>
   <p>
    In lu cuntornu.
   </p>
   <p>
    Invece di lu ghjornu,
   </p>
   <p>
    S'avvicina la sera.
   </p>
   <p>
    Sarà l'ultima spera
   </p>
   <p>
    D'ogni lume ?
   </p>
   <p>
    Fala chetu lu fiume,
   </p>
   <p>
    Sò tristi l'arbuscelli,
   </p>
   <p>
    Ch'ùn canta più acelli
   </p>
   <p>
    In le so rame.
   </p>
   <p>
    Piegnenu le campane,
   </p>
   <p>
    Sò sculuriti i fiori
   </p>
   <p>
    Cù l'ultimi splendori
   </p>
   <p>
    Di a to vita.
   </p>
   <p>
    È tù, gemma gradita,
   </p>
   <p>
    Cascata in primavera,
   </p>
   <p>
    Prima di vede a sera
   </p>
   <p>
    Cume a rosa.
   </p>
   <p>
    Si rinnova ogni cosa
   </p>
   <p>
    Drentu lu to giardinu,
   </p>
   <p>
    Ma u to voltu divinu
   </p>
   <p>
    Hè in Paradisu.
   </p>
   <p>
    Risplende lu to visu
   </p>
   <p>
    Cume quellu di prima,
   </p>
   <p>
    Ch'ùn'eri anc'à la cima
   </p>
   <p>
    Di a billezza.
   </p>
   <p>
    Tutta quella dulcezza,
   </p>
   <p>
    Quelli tratti ridenti,
   </p>
   <p>
    Parchè sò stati spenti
   </p>
   <p>
    À l'aurora ?
   </p>
   <p>
    A sepe si rinfiora,
   </p>
   <p>
    È torna u rusignolu
   </p>
   <p>
    À piegne lu to dolu
   </p>
   <p>
    Tant'amaru.
   </p>
   <p>
    O mondu cusì avaru,
   </p>
   <p>
    M'hai spizzatu lu core,
   </p>
   <p>
    Cugliendu quellu fiore
   </p>
   <p>
    Senza spine !
   </p>
   <p>
    Passu le siratine
   </p>
   <p>
    Sottu l'amatu tettu,
   </p>
   <p>
    Ma u to visu dilettu
   </p>
   <p>
    Hè senza velu.
   </p>
   <p>
    Si n'è cullatu in celu
   </p>
   <p>
    Tra li canti è la gloria.
   </p>
   <p>
    Manda qualchì mimoria
   </p>
   <p>
    À chì suspira.
   </p>
   <p>
    Pietosa hè la me lira,
   </p>
   <p>
    A notte s'avvicina,
   </p>
   <p>
    Dentru l'onda turchina
   </p>
   <p>
    Ciotta lu sole.
   </p>
   <p>
    Sò nate le viole
   </p>
   <p>
    Da incurunà ti a testa
   </p>
   <p>
    U ghjornu di a to festa
   </p>
   <p>
    Ch'hè vicinu.
   </p>
   <p>
    O perfidu distinu,
   </p>
   <p>
    O notte senza stele,
   </p>
   <p>
    O cose tantu belle,
   </p>
   <p>
    Duva site !
   </p>
   <p>
    O petre chì cuprite
   </p>
   <p>
    Quelle riliquie care,
   </p>
   <p>
    Alzate li un'altare
   </p>
   <p>
    Sacrusantu !
   </p>
   <p>
    Ch'ella senti u me cantu
   </p>
   <p>
    Pien' di malincunia,
   </p>
   <p>
    Chì ti chiama, o Maria,
   </p>
   <p>
    In tutti i lati.
   </p>
   <p>
    Quelli patti sacrati,
   </p>
   <p>
    Dicisi in casa è fora,
   </p>
   <p>
    Ormai hè ghjunta l'ora
   </p>
   <p>
    D'osservà li.
   </p>
   <p>
    S'e tengu à ramintà li
   </p>
   <p>
    Ùn hè cà par mimoria,
   </p>
   <p>
    Ch'hè troppu dura a storia
   </p>
   <p>
    Di u passatu.
   </p>
   <p>
    Addiu, o pegnu amatu,
   </p>
   <p>
    Un'altra volt'addiu !
   </p>
   <p>
    Ti lasciu trà l'ubliu
   </p>
   <p>
    Di la notte.
   </p>
   <p>
    ==Da vede dinù==
   </p>
   <p>
    Santu Casanova
   </p>
   <p>
    Puesia
   </p>
  </body>
 </text>
</TEI>
