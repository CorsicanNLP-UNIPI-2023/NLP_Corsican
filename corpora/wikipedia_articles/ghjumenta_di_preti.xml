<TEI>
 <teiHeader>
  <fileDesc>
   <titleStmt>
    <title>
     Ghjumenta di preti
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Ghjumenta%20di%20preti"/>
     <date>
      2014-07-29T13:16:30Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Ghjumenta di preti
   </head>
   <p>
    A Ghjumenta di preti (Mantis religiosa) hè un insettu chì faci parti di a famiglia di i Mantidae. U nomu latinu mantis religiosa è altri noma in parechji lingui facini rifarenza à a riligioni. Veni da u fattu chì a ghjumenta di preti teni i so patti da davanti di tal' manera chì si diciaria ch'edda hè in pusizioni par prigà.
   </p>
   <p>
    ==Distribuzioni==
   </p>
   <p>
    A ghjumenta di preti hè urighjinaria di l'Africa, di l'Auropa miridiunali è di l'Asia minori. Hè mori cumuna in i cuntorni di u Mari Terraniu. S'hè ancu diffusa in Nord'America a parta da 1899, essendu stata impurtata quà di manera accidentali.
   </p>
   <p>
    ==Biulugia==
   </p>
   <p>
    A ghjumenta di preti hè longa 6 à 10 cm. U masciu hè più chjucu cà a femina. U so culori varieghja : ci sò verdi è ci sò bruni. U coddu di a ghjumenta di preti hè finu finu. U so capu hè triangulari. I so ochji sò situati annantu à i lati. In cuntrastu cù altri insetti, a ghjumenta di preti pò fà voglia u so capu da 180 gradi, ciò chì li parmetti di suvità senza mova i muvimenti di i so predi.
   </p>
   <p>
    A ghjumenta di preti hè un predatori di l'altri insetti: manghja griddi, moschi, sbarabattuli, bruga, varma o ragna.
   </p>
   <p>
    S'accoppia a ghjumenta di preti d'aostu à uttrovi. Una carattaristica molta cunnisciuta di l'accuppiamentu hè chì a femina, dopu à essa si accuppiata o ancu duranti l'accuppiamentu, pò divurà u masciu, cumincendu pà a testa mentri ch'è l'organi genitali cuntinueghjani l'attu sissuali. Accadi ancu, s'edda hè mori famita a femina, ch'edda divuressi u masciu prima d'accupià si. 'Ssu cumportamentu di cannibalisimu hè statu à l'urighjina di parechji intarpritazioni: crudeltà di a femina, o succidiu di u masciu accumpagnatu di a vulintà di trasmetta a so sumenti è u so cibu à i siguenti ginirazioni; et cetara. Ma a spiigazioni muderna hè chì a femina attira u masciu par a so sumenti è par nutriscia si, à un'ebbica chì i predi so schersi è chì a femina t'hà bisognu di mori cibu par purtà i so ova (Flesh è Cardé 2009).
   </p>
   <p>
    ==In Corsica==
   </p>
   <p>
    A ghjumenta di preti hè mori cumuna in Corsica. Si scontra in a Corsica sana, da u cantu di u mari insin'à 1250 metri.
   </p>
   <p>
    Altri noma corsi di a ghjumenta di preti sò: a levafrebba, a ghjumenta cavallina, a ghjumenta di u diauli (Dizz. U Muntese), a cantamessa o ancu a mula di u preti.
   </p>
   <p>
    ==Rifarenzi==
   </p>
   <p>
    Ciavatti, Petru (dir. redazzioni) Dizziunariu U Muntese, 1984, Albiana
   </p>
   <p>
    V. Flesh è R. Cardé (eds.), 2009, Encyclopedia of Insects, San Diego, Academic Press.
   </p>
   <p>
    ==Liami==
   </p>
   <p>
    Uffiziu di l'Ambienti di Corsica
   </p>
   <p>
    I nomi corsi di Mantis religiosa
   </p>
   <p>
    Munugrafia annantu à a ghjumenta di preti (in francesu)
   </p>
   <p>
    == Da veda dinò==
   </p>
   <p>
    a ghjumenta
   </p>
   <p>
    Insetti di Corsica
   </p>
   <p>
    Mantidae
   </p>
  </body>
 </text>
</TEI>
