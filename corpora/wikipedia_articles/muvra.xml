<TEI>
 <teiHeader>
  <fileDesc>
   <titleStmt>
    <title>
     Muvra
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Muvra"/>
     <date>
      2014-03-23T14:41:54Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Muvra
   </head>
   <p>
    A Muvra (Ovis gmelini musimon) hè un animali chì faci partita di a famiglia di i Bovidae. Tutti i muvri chì si trovani in Auropa uccidentali sò di sterpa corsa o sarda. A muvra hè un animali emblematicu di a Corsica. U masciu si chjama u muvronu, a femina si chjama a muvra, i chjuchi sò u muvreddu è a muvredda. U masciu ghjovanu hè l'arghjetu.
   </p>
   <p>
    == Discrizzioni ==
   </p>
   <p>
    A muvra corsa hè più chjuca cà l'altri muvri d'Auropa (da 60 a 75 centimetri). Pesa da 25 à 35 chilò par a muvra femina è da 35 à 50 chilò par u muvronu. U corpu hè cortu ma eliganti. A coda hè corta corta. U muvronu hà i corra inturchjulati (da 80 à 90 centimetri). A muvra t'hà i corra fini è pochi incurvati ; coprani à mità di i muvri femini.
   </p>
   <p>
    U pilamu hè brunu scuru ma più chjaru d'istati. Masciu è femina sò facciati è portani tremindù una tacca bianca, carattaristica di a razza, annantu à a "sedda". I sterchi s'assumigliani à quiddi di i capri salvatichi.
   </p>
   <p>
    U vaghjimu hè a staghjoni di "l'amori". Si vedi tandu lotti viulenti trà i masci, di radu murtali. U muvronu t'hà un carrataru suciali. D'inguernu ancu a nivi u gruppu di muvri impiaghja.
   </p>
   <p>
    Di branu, i femini catiddighjani d'un solu chjucu par annu.
   </p>
   <p>
    D'istati i muvri coddani in alta muntagna.
   </p>
   <p>
    A muvra hè vegetariana : "l'arba muvredda" (Armeria multiceps) custituisci l'escinziali di a so alimentazioni. I muvri t'hani pochi numichi : l'acula, a vulpi, u ghjacaru.
   </p>
   <p>
    == Prutizzioni ==
   </p>
   <p>
    A muvra hè prutettu da :
   </p>
   <p>
    a cunvinzioni internaziunali di Washington (CITES) chì intardisci u cummerciu di i spezii di fauna è di flora minacciati di sparizioni.
   </p>
   <p>
    a cunvinzioni di Berna
   </p>
   <p>
    a dirittiva Habitat
   </p>
   <p>
    == In Corsica ==
   </p>
   <p>
    Ovis gmelini musimon hè a sottuspezia particulari di muvra chì hè prisenti in Corsica. A muvra hè una parti maiò di u patrimoniu naturali è culturali di l'isula. In Corsica, i muvri si trovani in trè loca : Bavedda, u Monti Cintu è Lonca-Lindisoni. Stani da 300 à 2500 metri, in i scodda. Oghji a pupulazioni in Corsica hè stimata à 1000 animali.
   </p>
   <p>
    A muvra hè mintuvata à spissu in a tupunimia corsa: Muvrella, a Punta Muvrareccia.
   </p>
   <p>
    == Da veda dinò ==
   </p>
   <p>
    i Mammiferi di Corsica
   </p>
   <p>
    u gruppu di cantu i Muvrini
   </p>
   <p>
    u fiori di muvredda (o erba muvrella) (armeria multiceps)
   </p>
   <p>
    a rivista A Muvra
   </p>
   <p>
    == Rifarenzi ==
   </p>
   <p>
    Sir William Jardine, The Natural History of the Ruminating Animals, 1836, p. 132-137
   </p>
   <p>
    Ovis gmelini musimon, Natura 2000
   </p>
   <p>
    Ovis gmelini musimon var. corsicana
   </p>
   <p>
    A caccia in Corsica, Papi, Arnestu, 1987, Adecec
   </p>
   <p>
    == Liami ==
   </p>
   <p>
    Situ annantu à a muvra
   </p>
   <p>
    Bovidae
   </p>
   <p>
    Fauna di Corsica
   </p>
  </body>
 </text>
</TEI>
