<TEI>
 <teiHeader>
  <fileDesc>
   <titleStmt>
    <title>
     Tantazioni di Sant'Antonu
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Tantazioni%20di%20Sant%27Antonu"/>
     <date>
      2019-10-03T11:25:08Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Tantazioni di Sant'Antonu
   </head>
   <p>
    A Tantazioni di Sant'Antonu (o Tentazione di Sant'Antone) hè un tritticu di u pittori di i Paesi Bassi Ghjirolmu Bosch, attualmenti espostu à u Museu Nacional de Arte Antiga di Lisbona (Portugallu). U tritticu di a Tantazioni di Sant'Antonu hè una pittura à oliu chì u so panneddu cintrali misura 131,5 x 119 cm è i panneddi laterali 131,5 x 53 cm.
   </p>
   <p>
    == U tema : San Antonu ==
   </p>
   <p>
    Versu a fini di u Medievu, quandu i guerri è i malatii facini danni trimendi, appariti u cultu floridu di i santi è di i so reliquii. Sant'Antonu, à spessu ripprisintatu com'è un vichjaconu barbutu, era particularamenti viniratu è pruteghjia da u focu di Sant'Antonu. U spronu hè un funzu parasitu di a sela (chì a so farina servi à a fabricazioni di u pani) chì pruvucheghja una cancarena dugliosa (chjamata " Focu di Sant'Antonu "), allucinazioni, è ancu psichosi chì funi intarpritati à l'ebbica com'è manifistazioni diabolichi. Sant'Antonu era dinò u santu prutittori di l'animali d'addevu è particularamenti di u porcu. In 'ssu dipintu, a parsona pò veda i rifirimenti à A Lighjenda durata di Ghjacumu di Voragine (seculu XIII) chì cuntava i tantazioni di u santu in u disertu d'Egittu.
   </p>
   <p>
    'Ssu dipintu, in parfetta cunfurmità incù u cristianesimu, ghjoca annantu à l'alliguria riligiosa, i simbuli mistichi, è ancu esuterichi o astrulogichi di a so ebbica è annantu à l'illustrazioni di sprissioni pupulari lucali chì sò pochi capiscitoghji à i ghjorna d'oghji.
   </p>
   <p>
    == Discrizzioni ==
   </p>
   <p>
    === Panneddu di manca ===
   </p>
   <p>
    In a parti supiriori, Sant'Antonu hè minatu da i diavuli. U sguardu si poni in terra incù una ripprisintazioni nuvedda di u Santu, assà addibulitu da a so caduta è succorsu da dui frati è un laicu chì i so tratti sò ripprisintati incù una grandi accuratezza è sariani, siont'è certi iputesi, quiddi di u pittori. A terra ind'eddu casca u Santu hè un locu cupartu à custruzzioni strani è pupulatu à abitanti inimaginevuli.
   </p>
   <p>
    U mali ci hè dignalocu. L'omu-casa evucheghja un burdeddu è ancu prubabilamenti a sudomia. L'architittura animali griddu-pesciu divurendu un antru pesciu incarna un mondu in cunflittu tutali è pirmanenti capaci di caghjunà i dignitarii ecclesiastichi dinò mustruosi. Ancu i loca in apparenza calmi, u mari, a spiaghja, è i paisaghji piaghjinchi sò spiritati di prisenzi inchitanti, discreti par certi (u naufraghju) più evidenti par d'altri com'è u ghjigantescu corpu fertu di l'omu-casa.
   </p>
   <p>
    Sottu à u liveddu di a terra, u righjistru infiriori di l'acqua ghjilata dà annantu à un'apartura chì pari cumunicà incù un spaziu infernali.
   </p>
   <p>
    === Panneddu cintrali : A Tantazioni di Sant'Antonu ===
   </p>
   <p>
    U Santu si trova guasgi à u centru giumetricu di u dipintu : puntu di cunvirghjenza o di ripulsioni di parechji gruppi di curteghji di criaturi mustrusosi. Discreta è ancu piatta in un'architittura in ruvini, ci hè ancu una doppia ripprisintazioni di Ghjesù, chì indicheghja u veru stradeddu in un mondu cunfusu. I piani supiriori sò custituiti, à manca, da a pittura di un paesi in focu, mentri chì à dritta, dui navi alati pupuleghjani in modu eleganti u ghjornu splindenti.
   </p>
   <p>
    U Santu hè achjirchjatu ma fighjula u spittatori. Ùn vedi micca, ùn voli micca veda l'essari impussibuli chì u sfidani ; di sicuru a so mani indicheghja a doppia prisenza di Ghjesù Cristu, imaghjina di a fedi autentica. A tola daretu u santu pari essa un locu di cultu. Una prucissioni di mostri si dirighji versu u santu. U prima gruppu hè custituitu da dui musicanti quandu u sicondu inveci ripprisenta una parudia di ghjustizia incù a rota maiò di u balivu esibendu u membru mozzu di un cundannatu.
   </p>
   <p>
    Sopra à u paesi in focu, arrubani i criaturi maligni. Più in ghjò, si vedini un ponti, una vadina, una donna lavendu i panni.
   </p>
   <p>
    U mali chì invadisci tuttu ùn risparmia mancu l'edifiziu spiritatu chì aggronda u Cristu è a so effigia. A parti supiriori di u munimentu hè pupulata di essari malefichi. A torra di a Fedi antica stà accantu à u palazzu di u Piccatu. Annantu à a torra, l'imaghjini di idulatria cunfinani incù quiddi di a leghji di Diu è di a terra prumissa ind'eddi scolani u latti è u meli, simbulizata da una gaspa d'uva giganti.
   </p>
   <p>
    == Noti ==
   </p>
   <p>
    == Articuli cunnessi ==
   </p>
   <p>
    A Tantazioni di Sant'Antonu
   </p>
   <p>
    Lista di l'opari di Ghjirolmu Bosch
   </p>
   <p>
    Dipintu di Ghjirolmu Bosch
   </p>
  </body>
 </text>
</TEI>
