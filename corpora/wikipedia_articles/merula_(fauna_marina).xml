<TEI>
 <teiHeader>
  <fileDesc>
   <titleStmt>
    <title>
     Merula (fauna marina)
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Merula%20%28fauna%20marina%29"/>
     <date>
      2019-07-04T18:53:12Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Merula (fauna marina)
   </head>
   <p>
    A merula (Labrus merula)  hè una spezia di pesciu chì faci parti di a famiglia di i 	Labrinae.  Hè urighjinaria di l'Atlanticu uriintali, da u Portugallu à u Maroccu, includendu l'Azzori, è ancu da u mari Tarraniu.
   </p>
   <p>
    == Discrizzioni ==
   </p>
   <p>
    U corpu hè appena lungarinu, a testa hè larga, più corta o uguali à a prufundità di u corpu, incù i tacchi turchinu chjaru. A merula hà i denti forti, tali i denti di l'ochji, chì sò attundulati ind'è l'asimplari più annosi.
   </p>
   <p>
    I ghjovani asimplari sò verdi o brunicci incù i tacchi chjari, u corpu hè più pallidu, giaddu è grisgicciu. Certi campioni ani una striscia lungitudinali turchinu-biancu annantu i lati. L'asimplari vechji sò turchini scuru, calchì volta verdi scuri o brunicci. A parti modda di i nutaghjoli dursali, anali è cudali hè dilimitata da una striscia turchina chjara.
   </p>
   <p>
    L'asimplari più chjuchi formani picculi scialmi leni, ma i campioni più maiò è più annosi sò sulitarii.
   </p>
   <p>
    Si ciba di zini, di mulluschi, di granci è di varma.
   </p>
   <p>
    A maturità occorri dopu à dui anni à lunghezzi cumpresi trà 15 cm (5, 9 po) è 20 cm (7, 9 po). À l'ità  di 7 anni, i masci misurani circa 31, 5 cm (12, 4 po) è i femini circa 30 cm (12 po). L'ità  massima hè di circa 16 - 17 anni.
   </p>
   <p>
    'Ssa spezia frega da frivaghju à maghju in a mari uccidentali. L'ova sò fatti frà i scogli è i pratulini marini è sò prutetti da i masci.
   </p>
   <p>
    A merula hè impurtanti par i pupulazioni lucali in tantu ch'è pesciu di cunsumu è pò dinò essa truvata in u cummerciu di l'acquarii.
   </p>
   <p>
    == Ripartizioni è ambienti ==
   </p>
   <p>
    A merula si trova in l'Atlanticu di l'Estu, da u Portugallu à u Maroccu, è ancu in l'Azzori, è ancu in u mari Tarraniu, annantu l'insemu  di a zona, eccituatu u Livanti di l'Urienti Vicinu è u mari Neru.
   </p>
   <p>
    Si trova a merula intornu i scogli, frà l'alghi marini è in i pratulini marini trà l'alti fondi è 50 metri (160 po).
   </p>
   <p>
    I minacci chì pesani annantu 'ssa spezia cumprendini a digradazioni di l'ambienti, in particulari a riduzioni di i pratulini marini, ma a pupulazioni ùn hà musciatu nisciunu segnu seriu di diclinu.
   </p>
   <p>
    ==Pesca ==
   </p>
   <p>
    In a pesca artisgianali,  hè à catturatu in picculi quantità incù l'aiutu  di reti è di palamiti, tuttu l'annu, ma beddu megliu da u branu à a fini di u vaghjimu.
   </p>
   <p>
    In a pesca ricriativa,  hè à chjappu incù a piscaghjola è à a linia da mani. Com'è bucconu, i versi è i granci poni essa apradati, com'è i  picculi pezzi di pesciu.
   </p>
   <p>
    ==Cucina==
   </p>
   <p>
    A carri hè dolci, tennara, faciuli da dighiriscia è assà sapurita. A merula pò essa priparata in numarosi modi, ma hè ricumandatu d'arrusta a merula è di serva la incù l'oliu d'alivi, u suchju di limonu, l'aglia è u pursemulu. Si pò dinò fà bodda o priparà in u quatru di un tianu di pesciu mischiatu. I picculi campioni sò fritti.
   </p>
   <p>
    == Noti ==
   </p>
   <p>
    ==Bibliugrafia==
   </p>
   <p>
    Petru Casanova, Motti, Albiana, 2010
   </p>
   <p>
    ==Liami==
   </p>
   <p>
    I pesci marini, Uffiziu di l'Ambienti di a Corsica
   </p>
   <p>
    ==Da veda dinò==
   </p>
   <p>
    a merula
   </p>
   <p>
    Labrinae
   </p>
   <p>
    Fauna marina di Corsica
   </p>
  </body>
 </text>
</TEI>
