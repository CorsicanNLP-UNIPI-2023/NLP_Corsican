<TEI>
 <teiHeader>
  <fileDesc>
   <titleStmt>
    <title>
     Cardalina
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Cardalina"/>
     <date>
      2014-03-23T14:08:42Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Cardalina
   </head>
   <p>
    A cardalina (o cardellina) (Carduelis carduelis) hè un aceddu chì faci partita di a famiglia di i Fringillidae. A cardalina campa sin'à 14 anni. Si piaci in i loca ind'eddu ci hè u cardu, chì li piaci à manghjà ni u fiori. U so nomu in corsu veni da quì. L'adultu hè facciatu rossu, biancu è neru. U spinu hè brunu. A coda hè nera. L'ali sò neri incù una striscia giadda. Ci hè pocu dismurfisimu sissuali ed hè difficiuli di fà a diffarenza trà u masciu è a femina. Ma ci hè più mori culori ind'è u masciu. A cardalina adulta hè longa 12 cm è pesa da 14 à 19 grammi. L'aparatura alara hè circa 20-25 cm. A cardalina t'hà dinò u bizzicu pinzutu è a coda furcata.
   </p>
   <p>
    A cardalina campa circa dodici anni. Si piaci in i loca cultivati. Ma toccu u vaghjimu, cerca piuttostu i canti di i stradona.
   </p>
   <p>
    Si trova a cardalina in l'Auropa ma dinò in tuttu l'ariali di u Mari Tarraniu, in u Mediu Urienti ma dinò in Asia. A cardalina hè ancu stata introdutta in parechji paesi, com'è l'Australia, a Nuvella Zelanda è u Brasili.
   </p>
   <p>
    == In Corsica ==
   </p>
   <p>
    A cardalina hè cumuna è prisenti tuttu l'annu in Corsica. Ci hè in Corsica una spezia endemica di cardalina, chì u so nomu scentificu hè: Carduelis carduelis tsuchii. 'Ssa spezia di cardalina hà un bizzicu più finu. Hè endemica di a Corsica, di a Sardegna, di a Cicilia è di l'Isula d'Elba. Quand'è l'inguernu s'avvicina, d'uttrovi o di nuvembri, certi cardalini chì sò arrighjunati si fermani in Corsica, inveci d'altri cardalini si tramutani in Africa di u Nordu i in iSpagna.
   </p>
   <p>
    == Citazioni ==
   </p>
   <p>
    A cardalina hè mintuvata à spessu in a cultura è u cantu corsu. Par asempiu:
   </p>
   <p>
    in i Canti d'aceddi di Monsignori Di La Fuata:
   </p>
   <p>
    La cardalina tripudia è ghjubileghja;
   </p>
   <p>
    in a canzona Corri corri o zittellina d'Antone Ciosi:
   </p>
   <p>
    Cum'elli sò belli l'anni
   </p>
   <p>
    Verdicenti è spenserati
   </p>
   <p>
    Hanu un nome hè zitellina
   </p>
   <p>
    Bellu cum'è cardellina
   </p>
   <p>
    in a canzona A falata di Ficaghjola di Carlu Rocchi:
   </p>
   <p>
    In Cardu, Casevechjiè è Ville
   </p>
   <p>
    Funtane ne cantanu mille
   </p>
   <p>
    Bastia ind'i carrughji stretti
   </p>
   <p>
    Spazza u sole nant'à i tetti
   </p>
   <p>
    Cardelline è cinciriolle
   </p>
   <p>
    A falata di Ficaghjola
   </p>
   <p>
    Canta cardelline è cinciriolle
   </p>
   <p>
    A falata di Ficaghjola
   </p>
   <p>
    in a puisia L'ortu di ziu di Marcu Ceccarelli:
   </p>
   <p>
    Tutti l’anni à a branata,
   </p>
   <p>
    Ci era un nidu di pincionu,
   </p>
   <p>
    Annant’à a mela granata,
   </p>
   <p>
    Ziffa à l’orlu di u strittonu,
   </p>
   <p>
    In a baracocca vicina,
   </p>
   <p>
    Un antru di cardalina.
   </p>
   <p>
    in a sprissioni: avè un ciarbellu di cardalina
   </p>
   <p>
    in a sprissioni: comu hà fattu a cardalina, pò fà u tuturù
   </p>
   <p>
    == Rifarenzi ==
   </p>
   <p>
    Della Foata, Paulu Matteiu, 1973, "Poesie Giocose in lingua vernacula della pieve d'Ornano"
   </p>
   <p>
    Thibault, Jean-Claude, Les oiseaux de Corse - L'aceddi di Corsica, PNRC, 1983 (in francesu)
   </p>
   <p>
    Versini, Saveriu, Parolle di Corsica'', 2001, DCL
   </p>
   <p>
    == Liami ==
   </p>
   <p>
    L'acelli - Les oiseaux, Ghjuvan Petru Battestini, Adecec], 198
   </p>
   <p>
    u cantu di a cardalina
   </p>
   <p>
    Matina Latina, Dizziunariu, a Cardalina
   </p>
   <p>
    == Da veda dinò ==
   </p>
   <p>
    aceddi di Corsica
   </p>
   <p>
    Fringillidae
   </p>
   <p>
    Avifauna di Corsica
   </p>
  </body>
 </text>
</TEI>
