<TEI>
 <teiHeader>
  <fileDesc>
   <titleStmt>
    <title>
     Tuttu hè per sta maladetta trippa
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Tuttu%20h%C3%A8%20per%20sta%20maladetta%20trippa"/>
     <date>
      2015-07-02T15:39:59Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Tuttu hè per sta maladetta trippa
   </head>
   <p>
    Tuttu hè per sta maladetta trippa hè una puesia di Anton' Battisti Paoli (1858-1931) dettu Paoli di Tagliu. Hè stata publicata in a Barretta Misgia in u 1929.
   </p>
   <p>
    ==Tuttu hè per sta maladetta trippa==
   </p>
   <p>
    Avà si ch'aghju zingatu
   </p>
   <p>
    Tuttu in pienu lu vespaghju !
   </p>
   <p>
    Sò già stancu è fatigatu,
   </p>
   <p>
    Nun so più cum'è feraghju,
   </p>
   <p>
    Quante visite signore !…
   </p>
   <p>
    Ghjornu, notte à tutte l'ore.
   </p>
   <p>
    Ti parlai d'un matrimoniu
   </p>
   <p>
    Di due putenze Corse,
   </p>
   <p>
    Di Miseria cun Bisognu ;
   </p>
   <p>
    Prestu la nutizia corse
   </p>
   <p>
    Pè lu monte è pè la piana
   </p>
   <p>
    Da la fresca Tramuntana.
   </p>
   <p>
    Or s'eo m'era statu zittu
   </p>
   <p>
    Giacchì lu silenziu hè d'oru
   </p>
   <p>
    Sempre in pedi, sempre rittu
   </p>
   <p>
    Nun saria per mio martoru
   </p>
   <p>
    À riceve questu è quellu
   </p>
   <p>
    Ch'aghju biotu lu cerbellu.
   </p>
   <p>
    Induvinu quale sia
   </p>
   <p>
    Di sta ghjente la primura.
   </p>
   <p>
    Ne scala da ogni via
   </p>
   <p>
    È di tutta infurcatura,
   </p>
   <p>
    Longhi, gialli, sfusulati,
   </p>
   <p>
    Barbi zifferi è sbarbati.
   </p>
   <p>
    Ci ne ghjunghje zampi corti,
   </p>
   <p>
    Bocchi larghi è spalli stretti,
   </p>
   <p>
    Ci ne ghjunghje grossi è forti
   </p>
   <p>
    Vechjaconi è giovanetti,
   </p>
   <p>
    Barbi neri è musculati
   </p>
   <p>
    Ben disposti è preparati.
   </p>
   <p>
    Per sapè la data esatta
   </p>
   <p>
    Di la grossa scurpacciata,
   </p>
   <p>
    Ma chì ghjente tonta è matta
   </p>
   <p>
    Pe lu tondu pare nata !
   </p>
   <p>
    À la fin', cosa cridete ?
   </p>
   <p>
    Certe cose ùn sò secrete.
   </p>
   <p>
    Voi per lettere d'invitu
   </p>
   <p>
    Sareti tutti chjamati,
   </p>
   <p>
    Ognunu sarà avvertitu,
   </p>
   <p>
    Tutti bene rinsegnati
   </p>
   <p>
    Di lu ghjornu, ùn dubitate,
   </p>
   <p>
    Cari, nun vi strapazzate.
   </p>
   <p>
    Cessate lu muvimentu,
   </p>
   <p>
    Riturnate à lu travagliu,
   </p>
   <p>
    Ognunu sarà cuntentu,
   </p>
   <p>
    Nun si farà nisun' sbagliu ;
   </p>
   <p>
    L'ordini aspettate, infine,
   </p>
   <p>
    Una di ste trè matine.
   </p>
   <p>
    In quaresima ùn si face
   </p>
   <p>
    Festini di sta natura ;
   </p>
   <p>
    Dunque riturnate in pace
   </p>
   <p>
    Chì fate trista figura,
   </p>
   <p>
    Siate ùn pocu riservati
   </p>
   <p>
    Nun fate li scrianzati.
   </p>
   <p>
    Pincu hè statu prevenutu
   </p>
   <p>
    Per furnì lu bestiame
   </p>
   <p>
    Perchè hà scrittu è cumbattutu
   </p>
   <p>
    Per smercià moltu pullame,
   </p>
   <p>
    È si pigliarà primura
   </p>
   <p>
    Di fà ne la furnitura.
   </p>
   <p>
    Matteolu hà già prumessu
   </p>
   <p>
    Sacchi è balle di farina ;
   </p>
   <p>
    Tuttu marchja cun prugressu,
   </p>
   <p>
    Lu mumentu s'avvicina
   </p>
   <p>
    Di fà focu à li tiani
   </p>
   <p>
    È stinzà li nostri zani.
   </p>
   <p>
    Natalellu s'è ingagiatu
   </p>
   <p>
    Di furnì brocciu è furmagliu ;
   </p>
   <p>
    Tuttu hè statu cummandatu
   </p>
   <p>
    À l'ingrossu è à lu detagliu
   </p>
   <p>
    Ind'è boni furniscitori
   </p>
   <p>
    Per nun fà lu corri corri.
   </p>
   <p>
    L'oliu per fà le fritelle
   </p>
   <p>
    Venerà da Capi-Corsu ;
   </p>
   <p>
    Appruntate le manselle
   </p>
   <p>
    Ziu Bisognu hè un can' di morsu,
   </p>
   <p>
    Corre, cerca, è hè omu di core,
   </p>
   <p>
    Si sbroglia per fà si onore.
   </p>
   <p>
    Li pastizzi variati,
   </p>
   <p>
    Le carotte, o cari amici !
   </p>
   <p>
    State allegri è spenserati,
   </p>
   <p>
    Ghjunghjeranu da Parigi,
   </p>
   <p>
    La cummanda hè digià fatta,
   </p>
   <p>
    Longa, dettagliata, esatta.
   </p>
   <p>
    Dunque arrutate li denti
   </p>
   <p>
    Chì la roba hè ordinata,
   </p>
   <p>
    State sani è ben' purtenti,
   </p>
   <p>
    La cucina hè ben' muntata ;
   </p>
   <p>
    À l' avisu siate pronti,
   </p>
   <p>
    È femu ch'ella si conti.
   </p>
   <p>
    Puesia
   </p>
  </body>
 </text>
</TEI>
