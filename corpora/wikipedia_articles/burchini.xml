<TEI>
 <teiHeader>
  <fileDesc>
   <titleStmt>
    <title>
     Burchini
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Burchini"/>
     <date>
      2016-08-28T11:42:42Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Burchini
   </head>
   <p>
    U burchini (o burkini) hè un tipu di custumu da bagnu feminile, chì copre interiamente u corpu, esclusi a faccia, e mane è i pedi.
   </p>
   <p>
    Generalmente, hè cumpostu da dui pezzi: una tunica di media lunghezza incù una cuffia-hijab intigrata è i pantaloni da mette sottu à a tunica.
   </p>
   <p>
    ==Etimulugia==
   </p>
   <p>
    A parola "burchini" hè una parola macedonia chì unisce i termini burqa è bikini, ed hè una marca rigistrata. Eppuru, u burchini ùn copre u voltu cum'è in u burqa, ma hè più simile à u hijab.
   </p>
   <p>
    ==Storia==
   </p>
   <p>
    In u 1993 appariscenu i primi custumi da bagnu feminili produtti da l'impresa turca Hàşema. In Egittu, i primi custumi da bagnu islamichi fubbenu produtti è commercializzati à parte da l'annu 2000 incù u nome di "custumu da bagnu sharia" è "hijab da notu": si trattava d'un custumu da bagnu à collu altu, incù e maniche è una piccula gonna da mette sopra i pantaloni longhi.
   </p>
   <p>
    In u 2004 a stilista australiana di mamma libanese Aheda Zanetti, proprietaria di l'impresa Ahiida, perfiziuneghja u design di u custumu da bagnu (à l'iniziu chjamatu "hijood"), chì hè brivettatu à parte da u 2007 incù u nome rigistratu "Burchini", imprudendu materiale sinteticu lebbiu simile à i custumi nurmli da bagnu. U burchini fù aduttatu dopu da u guvernu australianu cum'è unu di i mudelli di divisa per u persunale feminile musulmanu impignatu in u salvamentu annantu à e spiaghje. In u 2016 Aheda Zanetti sustene d'avè vindutu guasi 500000 pezzi in dodici anni, incù vendite in custante aumentu.
   </p>
   <p>
    Da u 2006 in i Stati Uniti 'ssu tipu di custumi sò cunnisciuti cum'è "splashgear". Altre dinuminazione sò "veilkini" è "MyCozzie".
   </p>
   <p>
    ==Descrizzione==
   </p>
   <p>
    U burchini, specificamente disignatu per e donne di riligione musulmana, copre tuttu u corpu, fora di u visu, di e mane è di i pedi, sicondu i pretesi pricetti di l'islamismu. Parechji virsione ponu avè maniche è pantaloni corti (à duie terzi), è senza cuffia. Hè produttu incù materiale sinteticu lebbiu è elasticizatu, simile à i custumi nurmali da bagnu, à u fine di permette di nutà è d'asciuvà si prestu.
   </p>
   <p>
    U burchini hè statu discrittu cum'è a soluzione perfetta per e donne musulmane chì volenu avè a pussibilità di nutà, senza a necessità di spuglià si è svilà u so corpu. L'aspettu hè simile à quellu d'una muta subacquea dutata di cuffia intigrata, ma sustanzialmente più flessibile è micca fatta di neoprene. Inoltre hè moltu simile à u custumu usatu da i surfisti d'inguernu o in l'acque frete oceaniche è à u custumu da bagnu integrale da cumpetizione imprudatu in e ghjustre natatorie finu à u 2009.
   </p>
   <p>
    U burchini hè imprudatu ancu da donne ebreie ortudosse, induiste è cristiane mormone.
   </p>
   <p>
    ==Contruversie==
   </p>
   <p>
    L'usu di u burchini hè calchì volta pruibitu in e piscine è altri lochi publichi per presunti mutivi igienichi. Eppuru, u burchini hè un custumu da bagnu rializatu incù u stessu materiale sinteticu ch'è i custumi nurmali da bagnu è, s'ellu hè currittamente purtatu, ùn comporta micca prublemi igienichi differenti rispettu à un custumu nurmale. Frà altru, u tissutu chì copre a testa funge da cuffia da notu, chì tene i capelli. Inoltre, cuprendu guasi interiamente u corpu, u burchini pò cuntribuisce à a privenzione di u melanoma cutaneu.
   </p>
   <p>
    D'estate di u 2009 parechji merri di l'Italia sittentriunale espunenti di a Lega Nordu anu emessu una seria d'ordinanze lucale per pruibisce l'usu di stu custumu in e piscine cumunale, non solu per mutivi igienichi ma ancu per "mantene a publica decenza è sirenità di l'altri bagnanti, specialmente di i criaturi". In parechji casi, eppuru, e sanzione sò state successivamente annullate da l'auturità ghjudiziaria.
   </p>
   <p>
    D'estate di u 2016 parechji cumune francese di a Costa d'Azurru anu pruibitu l'usu di u burchini annantu à e spiaghje per presunti mutivi d'ordine pubblicu.
   </p>
   <p>
    == Note ==
   </p>
  </body>
 </text>
</TEI>
