<TEI>
 <teiHeader>
  <fileDesc>
   <titleStmt>
    <title>
     Monte San Petrone
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Monte%20San%20Petrone"/>
     <date>
      2019-10-03T11:19:25Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Monte San Petrone
   </head>
   <p>
    U monte San Petrone hè una muntagna situata in Corsica, in a regione di a Castagniccia.
   </p>
   <p>
    == Geugrafia ==
   </p>
   <p>
    E pendite di 'ssu massicciu matticciosu sò cuperte à castagni vultati à u statu di furesta, ciò chì li vale u nome di Castagniccia.
   </p>
   <p>
    'Ssa regione di Corsica prisenta una forte densità di cumune incù i paesi medievali appiccati à i spiculi è e punte di u massicciu.  Hè oghje poca pupulata.
   </p>
   <p>
    U monte San Petrone occupa una pusizione cintrale in Castagniccia ;  hè a più vetta alta di l'inseme muntosu. Di forma tavulare, culmineghja à 1767 metri è offre una vista di prima trinca annantu à parte assai di a Piana orientale.  Strapiomba e regione minore d'Orezza, Ampugnani, Rustinu è Vallerustie. Una tavula d'orientamentu ci hè stallata.  Delimiteghja a parte orientale di u massicciu chì face parte di u parcu naturale regiunale di Corsica. U so virsante occidentale dumineghja a Casaluna è s'affaccia à a regione di a Ghjuvellina incù e Penne Rosse. Quandu u tempu hè hjaru, omu pò sculunnà ci u stagnu di Chjurlinu. À u sudu, e Caldane sò spiccate da u monte San Petrone da a foce d'Orezza (1296 m).
   </p>
   <p>
    ===E vette===
   </p>
   <p>
    U massicciu à u sensu largu cumporta  altri vertici :
   </p>
   <p>
    u Monte Sant'Anghjulu (1218 m) à u nordu,  dumineghja a Casinca à u nordestu, u Casaccuni à u nordupunente è l'Ampugnani à u sudu ;
   </p>
   <p>
    u Monte Olmelli (1285 m) à livante ;  dumineghja u Moriani è l'Orezza ;
   </p>
   <p>
    u Monte Negrine (1133 m) è Castellu di Osari (1109 m), vertici di u Campuloru ;
   </p>
   <p>
    u Monte Pianuforte Maggiore à punente, duminendu e Vallerustie à u nordu, u Boziu à u sudu è u Talcini à punente ;
   </p>
   <p>
    a Punta di Caldane (1724 m) è a Cima di Callerucciu (1731 m) à u sudupunente, chì dumineghjanu u Boziu à punente, l' Alesani à livante è a Strinse à u sudu ;
   </p>
   <p>
    u Monte Sant'Appianu (1093 m) à l'estremu sudestu, chì  dumineghja u Verde ;
   </p>
   <p>
    a Punta Cerviu (1189 m) à l'estremu sudu, chì dumineghja u Gaghju.
   </p>
   <p>
    ===A furesta di Santu Petru d'Accia===
   </p>
   <p>
    I fianchi settentriunali di u monte San Petrone sò cuperti da a parte nordu di a furesta di Santu Petru d'Accia, zona naturale d'interessu eculogicu, faunisticu è floristicu numinata "faiete di u massicciu di u San Petrone ". S'è i so fianchi orientali è meridiunali prisentanu annantu à e so alture una roccia nuda, sò invece buscosi è verdicanti à u pianu inferiore, cuperti per u più da castagnete, prisente sottu à forma di frutteti o di ***taillis, in zona naturale d'interessu eculogicu, faunisticu è floristicu numinata "Castagnete di a piccula Castagniccia ".
   </p>
   <p>
    ===I fiumicelli===
   </p>
   <p>
    Numerosi fiumicelli anu a so surghjente annantu à i so fianchi. I più impurtanti sò :
   </p>
   <p>
    à punente u fiumicellu di l'Ochju à u Capu, altru nome di u fiumicellu di Gavignanincu ;
   </p>
   <p>
    à livante, i fiumicelli di Falongu, d'Alzicciu (o fiumicellu di San Fiumentu), di Tigliola è di Lavatoghju ;
   </p>
   <p>
    à u sudu, i fiumicelli di Persico (o fiumicellu di Forci) è di Parella. À un chilomitru à u sudu, nasce u Fiumaltu.
   </p>
   <p>
    == Storia ==
   </p>
   <p>
    Hè à u monte San Petrone (San Petru) ch'è parechji storichi lucalizeghjanu l'anzianu Monte Nigeunu è u locu dettu Cellas Cupias chì omu ritrova in a currispundenza di u papa Grigoriu u Maiò. Ma nissuna prova archeulogica ùn permette di validà 'ssa ipotesi.
   </p>
   <p>
    In fine di u seculu VI, Petru, vescu d'Aleria, ricevia di u papa Grigoriu Ia a missione di custruisce una basilica è unu battisteriu annantu à i fianchi di u monte Nigheunu, à u centru di i duminii puntificali di Cellae Cupiae.
   </p>
   <p>
    Architettata à u nordu di u monte San Petrone à 1070 metri d'altitudine, a basilica era stata aperta à u cultu in u 598, sottu à u nome di Santu Petru. Si deve identificà incù a chjesa San Petru d'Accia. Trè anni dopu à unu presbiteriu era annessatu à u palazzu principale.
   </p>
   <p>
    Oltre e ruvine di a prima basilica di Corsica, u situ cumporta a cappella San Petru edificata à u seculu XVII annantu à i basamenti di u presbiteriu.
   </p>
   <p>
    == Girandulata ==
   </p>
   <p>
    Un stradellu di girandulata attraversa u massicciu da u nordu à u sudu, partendu da Barchetta (A Vulpaghjola per righjunghje A Mazzola in u Boziu. A vetta hè accessibile dapoi a Bocca di u Pratu (985 metri) induv'ellu passa u stradone D71, o ancu à parte da Campidonicu paisolu di Ped'Orezza.
   </p>
   <p>
    U monte San Petrone hè un scopu di spassighjata è di girandulate per i più agguerriti. Da a bocca à u Pratu chì franca u stradone D71, ci vole à suvità u stradellu versu u monte San Petrone cum'è indicatu da u pannellu. Ci vole à cuntà circa trè ore di marchja per unu percorsu di sei chilomitri incù unu slivellatu di 800 metri.
   </p>
   <p>
    Unu stradellu hè accessibile da Loriani (paisolu di a cumuna di Cambia) per unu percorsu equivalente.
   </p>
   <p>
    == Gastronumia ==
   </p>
   <p>
    U monte San Petrone hà datu u so nome à un tipu di casgiu corsu fabbricatu da una Sarl situata in Castellu di Rustinu, una cumuna situata annantu à i fianchi settentriunali di u monte San Petrone.
   </p>
   <p>
    Hè unu casgiu à u latte di pecure, fattu à crudu, à pasta molla, fattu in una casgiaghja, sguttatu eppo salatu à a manu. Si pò cunsumà in i 120 ghjorni seguenti a so fabricazione. U so sapore hè dolce, simile à quellu di u casgiu venachese.
   </p>
   <p>
    == Note ==
   </p>
   <p>
    == Articuli cunnessi ==
   </p>
   <p>
    Geugrafia di a Corsica
   </p>
   <p>
    Castagniccia
   </p>
   <p>
    Vetta di Corsica
   </p>
   <p>
    San Petrone
   </p>
   <p>
    San Petrone
   </p>
  </body>
 </text>
</TEI>
