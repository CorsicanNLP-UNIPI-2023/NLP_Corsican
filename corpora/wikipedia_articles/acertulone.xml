<TEI>
 <teiHeader>
  <fileDesc>
   <titleStmt>
    <title>
     Acertulone
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Acertulone"/>
     <date>
      2015-07-09T15:48:22Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Acertulone
   </head>
   <p>
    L'acertulone (o aciartulonu) (archaeolacerta bedriagae) hè una spezia d'acertula chì face parte di a famiglia di e Lacertidae. Hè endemica di a Corsica è a Sardegna. U capu di l'acertulone hè pinzutu. A coda hè longa. A lunghezza tutale di l'acertulone, cun quella di a coda, hè 20-28 cm. U so culore varieghja, da u verde, u brunu, à u grisgiu. L'acertulone si nutrisce d'insetti è più raramente, di frutti maturi. L'acertuloni s'accupianu da [aprile]] à ghjunghju. L'ovi - da 3 à sei - sò sposti sottu à e petre o in e sfette di i scoglii. I ghjovani nascenu da lugliu à sittembre.
   </p>
   <p>
    L'acertulone hè classatu annantu à a lista rossa di l'IUCN di e spezie minacciate, per via di u fattu chì a pupulazione d'acertuloni di Corsica hè geneticamente isulata.
   </p>
   <p>
    Esistenu quattru sottuspeie d'acertulone:
   </p>
   <p>
    archaeolacerta bedriagae bedriagae: prisente in Corsica
   </p>
   <p>
    archaeolacerta bedriagae sardoa (Peracca 1903): prisente in Sardegna, in u Gennargentu
   </p>
   <p>
    archaeolacerta bedriagae paessleri (Mertens 1927): prisente in Sardegna, in u Monte Limbara
   </p>
   <p>
    archaeolacerta bedriagae ferrerae (Stemmler 1962): prisente in Sardegna, in u Nordu di l'isula
   </p>
   <p>
    Ci hè poca differenza da u masciu à a femina, ma u masciu hè più maiò. U so capu hè più forte, più larga cà quellu di a femina.
   </p>
   <p>
    ==In Corsica==
   </p>
   <p>
    L'acertulone hè prisente è cumunu in Corsica. Hè solu a sottuspezia archaeolacerta bedriagae bedriagae chì pò esse ussirvata in Corsica. L'acertulone era cunsideratu prima cum'è un'acertula muntagnola. Difatti, i primi usservazione sò state fatte in muntagna, per esempiu in Vizzavonu, in u Cintu o in a Restonica. Ma certe custatazione più recente hanu permessu di verificà ch'è l'acertulone era ancu prisente à u cantu di u mare, per un dettu in a rigione di Portu. A prisenza di l'acertulone in a parte litturale suttana di a Corsica hè stata cunfermata dopu. Infatti, l'acertulone hè prisente versu Capu di Muru o a punta di Senetosa, è in u litturale sartinese. L'acertulone hè assuciatu à spessu incù u pinu lariciu è e pitricaghje è i scoglii. Ci hè una differenza trà l'acertuloni di u centru di l'isula è quelli chì ponu esse ussirvati in Pumonte: l'acertuloni pumuntinchi sò più scuri, è s'assumiglianu di più à l'acertuloni sardi.
   </p>
   <p>
    Siont'è un usu anzianu, i pastori ammansavanu l'acertuloni, di manera ch'elli si manghjessinu e mosche in i casgili.
   </p>
   <p>
    ==Referenze==
   </p>
   <p>
    Delaugerre, Michel &amp; Cheylan, Marc, Batrachi è rettili di Corsica - Batraciens et reptiles de Corse, Parcu naturale Regiunale di Corsica, 1992 (in francese)
   </p>
   <p>
    ==Da vede dinù==
   </p>
   <p>
    l'acertulone di Corsica: archaeolacerta bedriagae bedriagae
   </p>
   <p>
    Lacertidae
   </p>
   <p>
    Fauna di Corsica
   </p>
  </body>
 </text>
</TEI>
