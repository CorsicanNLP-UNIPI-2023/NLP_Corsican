<TEI>
 <teiHeader>
  <fileDesc>
   <titleStmt>
    <title>
     Arburi
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Arburi"/>
     <date>
      2018-12-21T15:06:54Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Arburi
   </head>
   <p>
    == Geografia ==
   </p>
   <p>
    Àrburi hè una cumuna di u dipartimentu di a Corsica suttana. À 345m d’altitudine, u paese d’Àrburi si trova ind’a regione di Vicu (I dui Sorru), vale à dì à mezupunente.
   </p>
   <p>
    Hè cumpostu di dui paisoli : inghjò Merculaccia è Parapoghju insù (duve a chjamata di «poghju» PODIUM lat. (hauteur)).
   </p>
   <p>
    Ma ancu s’ellu hè cumpostu in duie parte, ferma ch’ellu ùn hè cusì tamantu. Di fatti, sparghjendusi nantu à 2005 etari à pocu pressu, u paese campa intornu à una sessantina abitanti.
   </p>
   <p>
    == Storia ==
   </p>
   <p>
    Sicond’à a cronica di Giovanni della Grossa, Guidu della Catena face custruisce un castellu à a fine di u XIIIesimu è u cunfideghje à u so nipote Ristorucciu, fundatore di a signuria di i Leca, una di e signurie e più maiò di u Medievu. Issu castellu si custruisce
   </p>
   <p>
    annantu à un spaziu supranendu a valle alta di u Liamone chì face parte di a "Tarra di i Signori". U nome di a signuria piglia tandu u nome di u locu : Leca.
   </p>
   <p>
    In u 1456, dopu à trè anni di sottumissione à l’Uffiziu di San Giorgiu, Raffè di Leca s’oppone à u pudere genuvese. In cunsequenza di a so risistenza, u signore hè chjappu è tombu, cù vinti dui di a so ghjente ciò chì per P.Arrighi ghjè una urigina pussibile di u
   </p>
   <p>
    pruverbiu "Arburi, Arburi vinti dui !".
   </p>
   <p>
    Dopu à ellu, tocc’à u Contu Ghjuvan'Paulu di Leca à entre in cunflittu cù a Banca di San Giorgiu. In u 1487, Genuva mande in Corsica una squadra tamanta di mille è cinque centu suldati armati chì varcanu in Savone u primu d’aprile cù a so artiglieria, una bumbarda è una vintina di cavalli. A issa squadra, l’Uffiziu aghjunghje dui centu cavallieri sottu à l’ordini di Rinucciu della Rocca, cuginu traditore di u contu di Leca.
   </p>
   <p>
    Dopu à tante lotte arrabbiate, u contu si ritrove chjosu in lu so castellu di Cinarca, lasciatu da parechji di i so partigiani. Dopu à a capitulazione di a piazza di maghju 1487, Ghjuvan’Paulu di Leca si ritira in lu so castellu di Leca induv’ellu risisterà torna durante l’istate. L’egemunia di Ghjuvan’Paulu di Leca s’avvicinò di a so fine chì, di sittembre, cù a so famiglia, parte in isiliu in Sardegna. Vultarà è ripigliarà l’arme contru à Genuva parechje volte cum’è in u 1488, quand’ellu volte à u capu di trè centu suldati sardi (poi in u 1498 è u 1501). Ma isse rivolte saranu sanziunate da altre disfatte ; i castelli di Foce d’Orto, di Cinarca è di Leca saranu rasgiati per marcà di manera simbolica a disfatta è a ruvina di i Signori di Leca. Tandu, l’avvene di quelli chì funu partigiani o sottu à a prutezzione di u signore Ghjuvan’Paulu di Leca firmarà cumprumessu per un pezzu ! L’istate di l’annu 1489 marca e vindette. In lu rughjone, parechji paisani sò stati impiccati, imprigiunati, pigliati cum’è ustaggi, mandati in esiliu, è e pieve di Chiumi, Filosorma è Sia sò viutate. A pupulazione di Sorru In Sù hè scurriata.
   </p>
   <p>
    Pocu à pocu, è dopu à u focu di a duminazione genuvesa, u paese s’hè custruitu torna. I lochi brusgiati da i nemichi sò stati arburati torna, invignati, si ponenu l’alivi è l’arburi à frutti chì sò stati sradicati. U locu duv'ellu ci ferma e ruvine di u castellu, à levante di u paese, sopr’à u ponte à Truggia, si chjama sempre "u Castaldu".
   </p>
   <p>
    == Letteratura ==
   </p>
   <p>
    Ciò chì t’hà dinò a so piazza ind’a storia di u paese - più recente - ghjè ch’ellu hè statu u veculu di dui pueti corsi maiò :
   </p>
   <p>
    Petru Santu Leca (1879-1951)
   </p>
   <p>
    Santu Casanova (1850-1936).
   </p>
   <p>
    Uriginarii tramindui di issu paese, anu lasciatu parechji scritti assai pupulari è cunnisciuti, certi messi in canzona, altri uniti in racolte, altri ri-publicati, senza sminticassi di u pesu di certe creazione cum'è a famosa "Tramuntana" (1896) di Santu Casanova!
   </p>
   <p>
    == Merre ==
   </p>
   <p>
    Jean-Pierre Giafferri
   </p>
   <p>
    == Rifarenzi ==
   </p>
   <p>
    Ci si pò trove un altare di u rusariu et l’altare di Sant’ Antone di u Porcu.
   </p>
   <p>
    == Liami ==
   </p>
   <p>
    ent-montecristo.org
   </p>
   <p>
    Cumuna di Corsica suttana
   </p>
   <p>
    Cumuna di Corsica
   </p>
  </body>
 </text>
</TEI>
