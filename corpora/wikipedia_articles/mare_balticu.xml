<TEI>
 <teiHeader>
  <fileDesc>
   <titleStmt>
    <title>
     Mare Balticu
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Mare%20Balticu"/>
     <date>
      2019-07-01T20:49:58Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Mare Balticu
   </head>
   <p>
    U mari Balticu (o Mare Balticu) hè un mari internu di l'uceanu Atlanticu sittintriunali è si trova in l'Auropa nordu-uriintali, circundatu da a Penisula scandinava, da a terraferma di l'Auropa cintrali è uriintali è da l'Isuli danesi. Sfocia in u Kattegat è in u mari di u Nordu passendu à traversu l'isuli danesi in trè stretti, l'Oresund, u Picculu Belt è u Grandi Belt.
   </p>
   <p>
    Sfociani in u mari Balticu cinqui grandi fiuma: l'Oder, a Vistola, u Njemen, a Daugava (o Dvina Uccidintali) è a Neva.
   </p>
   <p>
    Tarmini di u tipu mari di u livanti sò imprudati in parechji lingui di l'Auropa cuntinintali, pricisamenti in danesu (Østersøen), tedescu (Ostsee), finlandesu (Itämeri), ulandesi (Oostzee), nurvegesu (Østersjøen), è svidesu (Östersjön). In estonu fù inveci chjamatu mari Uccidintali (Läänemeri). Oltri à u talianu, fù chjamatu mari Balticu in francesu (mer Baltique), inglesu (Baltic Sea), polaccu (Morze Bałtyckie), russiu (Baltijskoe More -  Балтийское море), lituanu (Baltijos Jūra), lettonu (Baltijas Jūra) è grecu (Βαλτική Θάλασσα).
   </p>
   <p>
    == Storia ==
   </p>
   <p>
    À l'ebbica di i Rumani, u mari Balticu era cunnisciutu com'è Mari Suebicum o Mari Sarmaticum. Tacitu in i so Agricula è Alimagna, di u 98 d.C., discrissi u Mari Suebicum, chì pigliava u nomu da a tribù di i Suebi.
   </p>
   <p>
    À l'iniziu di u medievu, i Vichinghi di a Scandinavia luttàni par u cuntrollu di u mari contru i Slavi Pomeraniani. In seguitu, a più putenti forza ecunomica di l'Auropa sittintriunali divintò a Leia Anseatica, chì imprudò u mari Balticu par stabiliscia ci i stradi cummirciali trà i cità chì ni faciani parti. In u XVI è à l'iniziu di u XVII seculu, Polonia, Danimarca è Svezia cumbattitini par via di i guerri par u dominium maris Baltichi (duminiu annantu à u mari Balticu). À a fini fù l'Imperu svidesu chì ghjunghjì à cumprenda virtualamenti tuttu u mari Balticu. À quidd'ebbica, in Svezia, u mari era chjamatu Mari Nostrum Balticum.
   </p>
   <p>
    In u XVIII seculu, Russia è Prussia divintarani i principali putenzi di quiddu mari. Dopu l'unificazioni di a Germania di u 1871, l'intreia costa miridiunali divintò tedesca. A prima guerra mundiali fù cumbattuta ancu annantu à u Balticu. Dopu u 1920, a Polonia si riaffacciò annantu à u mari Balticu, è i porti polacchi di Gdynia è Danzica divintarani quiddi principali. Duranti a siconda guerra mundiali l' Alimagna nazista guasi riiscì à renda u mari Balticu un lavu internu soiu. Dopu à u 1945, u mari divintò un cunfini trà dui blocchi militari opposti: in casu di un evintuali cunflittu in Alimagna, parallelamenti à un'offensiva suvietica versu l'uceanu Atlanticu, a flotta cumunista polacca era priparata à invadiscia l'isuli danesi.
   </p>
   <p>
    U mari Balticu cumencia à divintà moltu viulenti incù i timpesti di uttrovi. Sti timpesti invirnali sò stati a causa di molti navifraghji. In u 1945 u mari Balticu divintò una fossa cumuna par i parsoni affucati à seguitu di l'affundamentu di i navi di rifughjati. Grazia à l'acqui freti, u mari hè una capsula timpurali par i relitti vechji di seculi. Incù l'allargamentu à l'Estu di l'Unioni aurupea,di maghju 2004, gran' parti di sta aria giugrafica hà suparatu i divisioni suvitati à a fini di a Siconda Guerra Mundiali.
   </p>
   <p>
    == Suddivisioni ==
   </p>
   <p>
    A parti sittintriunali di u mari Balticu hè cunnisciuta com'è Golfu di Botnia, di u quali a parti più à nordu fù ditta Baia di Botnia. Immediatamenti à sudu si trova u mari di i Åland. U golfu di Finlandia cullega u mari Balticu à San Petruburgu. U mari Balticu sittintriunali ghjaci intornu à a zona di Stoccolma, Finlandia sudu-uccidintali è Estonia. I bacini di u Gotland uccidintali è uriintali formani a maiò parti di u mari Balticu cintrali. U golfu di Riga si trova trà Riga è Saaremaa è u bacinu di Danzica ghjaci à livanti di a penisula di Hel nantu à a costa polacca. A baia di a Pomerania hè situata à nordu di l'isuli Usedom è Wolin, à livanti di Rügen. U bacinu di Bornholm cumponi l'aria à livanti di Bornholm è u bacinu di Arkona si stendi da Bornholm à l'isuli danesi di Falster è Zilanda. Trà Falster è a costa tedesca ghjaci a baia di u Meclemburgo. A parti più uccidintali di u mari Balticu hè a baia di Kiel. L'Öresund, i cinturi è u Kattegat cullegani u mari Balticu incù u Skagerrak è u mari di u Nordu. A cunfluenza di sti dui mari à Skagen nantu à a punta sittintriunali di a Danimarca hè unu spittaculu da veda, distinazioni di molti turisti ogni annu.
   </p>
   <p>
    == Ecunumia ==
   </p>
   <p>
    In u 1999 u grossu Ponti di Øresund hà limitatu l'accessu à u mari Balticu à navi di media stazza. À listessu tempu, u mari Balticu hè a principali strada cummirciali par l'espurtazioni di u pitroliu russiu.
   </p>
   <p>
    == Stati chì s'affacciani annantu à u Balticu ==
   </p>
   <p>
    Danimarca
   </p>
   <p>
    Svezia
   </p>
   <p>
    Finlandia
   </p>
   <p>
    Russia
   </p>
   <p>
    Estonia
   </p>
   <p>
    Lettonia
   </p>
   <p>
    Lituania
   </p>
   <p>
    Polonia
   </p>
   <p>
    Germania
   </p>
   <p>
    == Isuli ==
   </p>
   <p>
    Gotland (Svezia)
   </p>
   <p>
    Öland (Svezia)
   </p>
   <p>
    Saaremaa (Estonia)
   </p>
   <p>
    Hiiumaa (Estonia)
   </p>
   <p>
    Osmussaar (Estonia)
   </p>
   <p>
    Bornholm (Danimarca)
   </p>
   <p>
    Rügen (Germania)
   </p>
   <p>
    Usedom (divisa trà Germania è Polonia)
   </p>
   <p>
    Wolin (Polonia)
   </p>
   <p>
    == Cità ==
   </p>
   <p>
    I principali cità custieri:
   </p>
   <p>
    San Pietroburgo (Russia) 4.700.000
   </p>
   <p>
    Stoccolma (Svezia) 743.703 (aria metropulitana 1.823.210)
   </p>
   <p>
    Copenaghen (Danimarca) 509.861 (aria metropulitana 1.167.569)
   </p>
   <p>
    Aria metropulitana di a Tripla Cità (Polonia) 1.035.000, cumprendi:
   </p>
   <p>
    * Danzica (Polonia) 462.700
   </p>
   <p>
    * Gdynia (Polonia) 255.600
   </p>
   <p>
    * Sopot (Polonia) 42.700
   </p>
   <p>
    Helsinki (Finlandia) 559.716 (aria metropulitana 980.000)
   </p>
   <p>
    Riga (Lettonia) 760.000
   </p>
   <p>
    Stettino (Polonia) 413.600 (impurtanti porti marittimu ma ùn hè micca cità custieri - 60 km da u mari, cunghjuntu incù u mari incù l'estuariu d'Oder)
   </p>
   <p>
    Kaliningrad (Russia) 400.000
   </p>
   <p>
    Tallinn (Estonia) 387.224
   </p>
   <p>
    Malmö (Svezia) 259.579
   </p>
   <p>
    Kiel (Alimagna) 250.000
   </p>
   <p>
    Lubecca (Alimagna) 216.100
   </p>
   <p>
    Rostock (Alimagna) 212.700
   </p>
   <p>
    Klaipeda (Lituania) 194.400
   </p>
   <p>
    Porti impurtanti (puri ùn essendu micca grossi cità):
   </p>
   <p>
    Świnoujście (Polonia) 50.000
   </p>
   <p>
    Ventspils (Lettonia) 30.000
   </p>
   <p>
    Baltiysk (Russia) 20.000
   </p>
   <p>
    == Da veda dinò ==
   </p>
   <p>
    Lingui baltichi
   </p>
   <p>
    Rigioni baltica
   </p>
   <p>
    Cunsigliu di u mari Balticu
   </p>
   <p>
    Stati baltichi
   </p>
   <p>
    Scandinavia
   </p>
   <p>
    Auropa sittintriunali
   </p>
   <p>
    Golfu di Finlandia
   </p>
   <p>
    ==Fonti==
   </p>
   <p>
    'Ss'articulu pruveni in parti o in tutalità da l'articulu currispundenti di a wikipedia taliana.
   </p>
   <p>
    Giugrafia
   </p>
   <p>
    Europa
   </p>
  </body>
 </text>
</TEI>
