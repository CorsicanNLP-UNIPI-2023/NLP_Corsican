<TEI>
 <teiHeader>
  <fileDesc>
   <titleStmt>
    <title>
     Sunniendu
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Sunniendu"/>
     <date>
      2015-07-02T15:35:13Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Sunniendu
   </head>
   <p>
    Sunniendu hè una puesia di Ghjuvan Petru Lucciardi (1862-1928). Hè stata publicata in l'Annu corsu (1927).
   </p>
   <p>
    ==Sunniendu==
   </p>
   <p>
    Un ghjornu ghjunsi spatanscendu è stancu,
   </p>
   <p>
    À u pede di a funtana d'Ippocrene ;
   </p>
   <p>
    Subitu à lu mio incontru un vechju vene,
   </p>
   <p>
    À boccarisa, è mi si mette à fiancu.
   </p>
   <p>
    Purghjendu mi la manu, risulutu,
   </p>
   <p>
    Disse: « Bongiornu, amicu, ti salutu !
   </p>
   <p>
    — Cum'hè ch'è tù ti trovi in ste cuntrate ?
   </p>
   <p>
    Ti ci hà ghjuntu l'azardu o a passione ?
   </p>
   <p>
    A sai chì què ghjè u monte d'Elicone
   </p>
   <p>
    Duve le Muse si so ritirate,
   </p>
   <p>
    Per serve à i so più cari l'ambrosia,
   </p>
   <p>
    È li secreti di la puesia.
   </p>
   <p>
    — Ignoru quali sianu sti lochi.
   </p>
   <p>
    Hè da gran tempu ch'è vo sempre errente,
   </p>
   <p>
    Da u nordu, à mezziornu, à l'oriente,
   </p>
   <p>
    Per me ùn ci hè più riposu, ùn ci hè più sfoghi.
   </p>
   <p>
    Cosa cercu pertuttu, ghjornu è sera,
   </p>
   <p>
    Forse ùn esiste micca sopr'à terra.
   </p>
   <p>
    — Ma ti vene cù i to ricordi cari,
   </p>
   <p>
    Un tichju chì di gioia t'empie u core.
   </p>
   <p>
    È ti dà più curagiu cun più ardore,
   </p>
   <p>
    Inspirendu ti sentimenti rari.
   </p>
   <p>
    Cos'hè nobile, grande, onestu, è bellu,
   </p>
   <p>
    Esalta, entusiasma u to cerbellu.
   </p>
   <p>
    — Hè vera, ma ùn so micca cosa sia.
   </p>
   <p>
    È ben' spessu mi dà frebba tamanta.
   </p>
   <p>
    Quandu 'ssa voce ind'u mio core canta,
   </p>
   <p>
    Dolce, sublima, è piena d'armunia,
   </p>
   <p>
    Tandu provu à traduce cosa sentu,
   </p>
   <p>
    Ma l'aldu ùn'è ancu in gola, ch'è già spentu.
   </p>
   <p>
    — Ghjè quessu, estru pueticu eccellente,
   </p>
   <p>
    Chì vene à carizzà ti à l' impruvisu.
   </p>
   <p>
    D'ùn lascià ti più pace s'è decisu,
   </p>
   <p>
    Finch'è nun ti disponi seriamente,
   </p>
   <p>
    À cultivà le Muse cun sunetti ,
   </p>
   <p>
    Cun brindisi, canzone, è puemetti.
   </p>
   <p>
    — A pizzicà le Muse, eiu ùn sò bonu :
   </p>
   <p>
    Ùn ghjungu ad accuppià rima cun rima.
   </p>
   <p>
    Per dà si a puesia, ci vole prima,
   </p>
   <p>
    Esse sicuri chì si n'hà lu donu.
   </p>
   <p>
    Eppoi avè l'imaginazione
   </p>
   <p>
    Fiurita d'estru è d'inspirazione.
   </p>
   <p>
    — Ben' intesu, quesse sò qualità
   </p>
   <p>
    Date à profusione à li pueti.
   </p>
   <p>
    È ci vole à cunnosce altri secreti
   </p>
   <p>
    Per pudè da maestru impruvisà.
   </p>
   <p>
    Ma tù 'ss'arcani tutti li pussedi,
   </p>
   <p>
    Sì pueta, ti dicu, è nun ci credi.
   </p>
   <p>
    — Di crede ci mi pare un' eresia :
   </p>
   <p>
    Arcani nè secreti ùn ne cunoscu,
   </p>
   <p>
    È in puesia ùn ci vecu ch'è foscu.
   </p>
   <p>
    Purtantu quantu chì mi piaceria
   </p>
   <p>
    Di passà pè le strade cantichjendu,
   </p>
   <p>
    U core pienu à gioia, o piengulendu.
   </p>
   <p>
    — Hai ancu altre risorse assai putente :
   </p>
   <p>
    Di l'Elicone sì lu favuritu.
   </p>
   <p>
    A prova è chì t'hanu fattu st'invita,
   </p>
   <p>
    Per chì tù ti disseti à sta surgente ;
   </p>
   <p>
    À st' acqua chì à le Muse hè cunsacrata,
   </p>
   <p>
    È solu pe i pueti hè riservata.
   </p>
   <p>
    — Ch'è sia frà 'ssi beati ùn vi so dì :
   </p>
   <p>
    U tintu ! Ùn mi n'accorgu à nisun' segnu.
   </p>
   <p>
    Ma perchè fà mi crede ch'e so degnu
   </p>
   <p>
    D'esse pueta, è vantà mi cusì.
   </p>
   <p>
    Ùn sò duve le Muse anu dimora,
   </p>
   <p>
    È la mio sete le so acque ignora.
   </p>
   <p>
    — Eppuru, quì, da Elle, sì aspettatu,
   </p>
   <p>
    Nunda ch'è à passighjà per stu reghjone,
   </p>
   <p>
    Senza truvà nisun' oppusizione,
   </p>
   <p>
    Prova chì frà i pueti sì cuntatu.
   </p>
   <p>
    Avà, ti poi caccià tutte le voglie,
   </p>
   <p>
    E curone d'alloru ne poi coglie.
   </p>
   <p>
    — Mi sentu spanna u capu è cresce u core,
   </p>
   <p>
    Pensendu ch'e so indi sti lochi santi.
   </p>
   <p>
    Da duve sortenu sti soni è canti,
   </p>
   <p>
    Inspirati da u più perfettu amore ?
   </p>
   <p>
    'Sse voce ùn so più duve l'aghju intese,
   </p>
   <p>
    Ma per sicuru sò dì u mio paese.
   </p>
   <p>
    — Allora ci vole ch'è tù sia natu
   </p>
   <p>
    In Corsica, lu nidu di i talenti ;
   </p>
   <p>
    Induve ci hè più cantori eloquenti
   </p>
   <p>
    Ch'è ind'u più grande è più putente Statu.
   </p>
   <p>
    Ci hè tanta puesia in 'sse paghjelle,
   </p>
   <p>
    Ch'inlocu si ne sente cusì belle.
   </p>
   <p>
    — Natu so Corsu, in terra Nebbiisgina.
   </p>
   <p>
    Ghjè 'ss'isule, di l'isule u giuiellu.
   </p>
   <p>
    Un clima dolce, un celu azzurru è bellu,
   </p>
   <p>
    Ne facenu di u mondu la regina.
   </p>
   <p>
    È si la mio dumanda ùn hè indiscreta
   </p>
   <p>
    Teneria à cunnosce ogni pueta.
   </p>
   <p>
    — Mi, quessi sò di i Corsi i capi-schiera :
   </p>
   <p>
    Petru Cirneu, Carbuccia, è Filippini ;
   </p>
   <p>
    Giubeca, Raffaelli, e Pasqualini,
   </p>
   <p>
    Cun Grimaldi, Guglielmi, è Vinciguerra ;
   </p>
   <p>
    Petrignani, è Peretti, cun Biadelli,
   </p>
   <p>
    Maltedu, cun Viale, è Straforelli.
   </p>
   <p>
    — S'ella fussi permessa, vuleria
   </p>
   <p>
    Vede ancu quelli chì cun tanta fama,
   </p>
   <p>
    Parlendu a lingua di la nostra mamma,
   </p>
   <p>
    Cantatu hanu cun estru è legiatria,
   </p>
   <p>
    E nostre glorie, i custumi, è l'usanze,
   </p>
   <p>
    È di la Patria Corsa le speranze.
   </p>
   <p>
    — Mì li quassù, mudesti è numerosi,
   </p>
   <p>
    A voce stesa cantanu in currente.
   </p>
   <p>
    Guarda, quanti pueti stanu à sente
   </p>
   <p>
    'Ssi canti cusì dolci è armuniosi.
   </p>
   <p>
    Ci hè Vattelapesca, Pieri, è Maschetti...
   </p>
   <p>
    È tanti altri pueti Corsi schetti.
   </p>
   <p>
    — Vi vurria dumandà s'è voi pudete,
   </p>
   <p>
    Ad unu ad unu, mustrà mi li à parte.
   </p>
   <p>
    Postu chì a puesia anch'ella hè un arte,
   </p>
   <p>
    Speru chì à cuntentà mi tenerete.
   </p>
   <p>
    Unu ne so chì mi stà caru à u core,
   </p>
   <p>
    È bramaría sapè s'ell'hà st'onore.
   </p>
   <p>
    — Cume voli ch'e faccia per truvà lu,
   </p>
   <p>
    Si l'azardu nun mi vene in aiutu.
   </p>
   <p>
    Quessu da me, per certu, hè cunnusciutu,
   </p>
   <p>
    Ma difficile m'hè d'induvinà lu.
   </p>
   <p>
    Dì mi u so nome, eppoi abbia pazienza,
   </p>
   <p>
    Chì u ti vogliu purtà prestu in presenza.
   </p>
   <p>
    — Ghjè lu so nome ; — Anton Sebastianu
   </p>
   <p>
    Lucciardi, prete Biasgiu cugnumatu,
   </p>
   <p>
    Di me, l'arcicaccaru veneratu... »
   </p>
   <p>
    Mi si lampa à lu collu è, pianu pianu,
   </p>
   <p>
    Dice : « So eiu ! » U stringu à lu mio pettu
   </p>
   <p>
    Ma tandu mi discetu è... ghjera in lettu.
   </p>
   <p>
    == Note ==
   </p>
   <p>
    ==Riferimenti==
   </p>
   <p>
    L'annu corsu (1927)
   </p>
   <p>
    Puesia
   </p>
  </body>
 </text>
</TEI>
