<TEI>
 <teiHeader>
  <fileDesc>
   <titleStmt>
    <title>
     Erodotu
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Erodotu"/>
     <date>
      2015-07-02T12:03:01Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Erodotu
   </head>
   <p>
    Erodutu (o Erodotu) (in grecu anticu ‘Ηρόδοτος, traslittaratu in Heròdotos; Alicarnasso, 484 à.C. - Thurii, 425 à.C.) hè statu un storicu grecu anticu, famosu par avè discrittu paesi è parsoni ch'eddu aia cunnisciuti in numarosi viaghji. In particulari hà scrittu riguardu à l'invasioni pirsiana in Grecia in l'opara Storii (ἱστορίαι, Historiai).
   </p>
   <p>
    In a so opara, inspirata da quidda di i logugrafi (in particulari Ecateu di Miletu), cerca di individuà i causi chì ani purtatu à a guerra frà i poleis uniti di a Grecia è l'Imperu persianu punendu si in una pruspittiva storica, imprudendu l'inchiesta è sfidendu si di l'incerti resuconti di i so pridicissori.
   </p>
   <p>
    Hè moltu cunsidaratu ancu par i so discrizzioni di i populi cusidditti barbari (Pirsiani, Egiziani, Medi è Sciti) chì, sippuri incù molti inasattezzi, mostrani un pinsamentu apartu è una grandi capacità d'ussirvazioni. St'apartura mintali è curiusità versu culturi non grechi pò essa spiigata pinsendu à u locu di nascita di u storicu. Alicarnassu era, difatti, una cità greca incù molti tradizioni è in forti cuntattu incù u mondu barbaru. A stessa biugrafia di u storicu porta u segnu di st' intrecciu di culturi.
   </p>
   <p>
    == Biugrafia ==
   </p>
   <p>
    Eròdutu nascì, prisumibilamenti, in 484 a.C. da una famiglia aristucratica di Alicarnassu (Asia minori), cità di a Caria (culunizata finu da u XI seculu a.C. da i Dori), di mamma greca: Dryò, è babbu asiaticu: Lyxes. Puliticamenti fù sempri un avirsariu, incù u cucinu Paniassi, di Ligdami II, tirannu di Alicarnassu, chì guvirnava a cità grazia à l'appoghju di u "Grandi Rè" di Persia Dariu I. Paniassi, accusatu da Ligdami di avè presu parti à una cuspirazioni di aristucratichi par eliminà lu, fù missu à morti. Erodutu riiscì, inveci, à fughja à Samo, cità aderenti à a Leia deliu-attica, d'uriintamentu antipirsianu (457 à.C. circa), induva ebbi a pussibilità di parfiziunà a so cunniscenza di u dialettu ionicu. Vultò in a so patria intornu à u 455 a.C. videndu cusì a cacciata di Ligdami. In u 454 à.C. Alicarnassu intrì in a sfera di influenza atinesa, divintendu tributaria di a cità attica.
   </p>
   <p>
    Erodutu viaghjò è visitò gran' parti di u Mari Tarraniu uriintali, in particulari l'Egittu induva, affascinatu da quidda civiltà, firmeti par quattru mesa. U scopu di i viaghji fù prubabilamenti a racolta di i matiriali utuli distinati à a ridazzioni di a so opara (i Storii). Da u 447 a.C. sughjurnò à Atena, induva cunniscì Pericle, u pueta tragicu Sofocle, l'architettu Ippodamu di Miletu, i sufisti Eutidemu è Protagora; in u 445 a.C. participò à i Panatenei, duranti i quali lighjiti publicamenti brani di a so opara, ricivendu ni in premiu a nutevuli somma di 10 talenti.
   </p>
   <p>
    U scrittori si stabilì infini in a culonia panellenica di Thurii (in Magna Grecia, in u locu induva surghjia l'antica Sibari), à a quali fundazioni cullaborò intornu à u 444 a.C.A tradizioni voli ch'è ci murissi in l'anni successivi à u scoppu di a Guerra di u Peloponnesu (cunvinziunalamenti in 425 a.C. circa), à a quali accenna in a so opara. In rialità locu, data è circustanzi di a so morti sò ignoti.
   </p>
   <p>
    == U pinsamentu di Erodutu ==
   </p>
   <p>
    Par capiscia bè a grandi rivuluzioni uparata da Erodutu, cunsidaratu sicondu u locu cumunu com'è patri di a sturiugrafia, bisogna fà parechji premissi. Innanzi tuttu u cuncettu di storia in antica Grecia era lighjiramenti diffarenti da quiddu ch'è no intindimu oghji: veni à dì una siquenza crunulogica di avvinimenti discritta in modu obiettivu è incù metudu scentificu, tantu ch'è par moltu tempu Tucidide fù cunsidaratu u più veru è anticu sturiugrafu grecu, par quantu riguarda a scintificità di a narrazioni.
   </p>
   <p>
    In a Grecia Antica infatti a storia era cunsidarata innanzi tuttu com'è magistra vitae è avia dunqua un fini pedagogicu è solu sicundariamenti scentificu. U fini di a narrazioni erudutea, com'eddu hè pussibuli deducia da a dichjarazioni in u priambulu, era quiddu di racuntà "gesti di l'eroi", ancu s'è dopu tali premissa sarà solu parzialamenti mantinuta. L'ottica incù a quali Erodutu cunsidareghja l'avvinimenti, i valori di a storia è l'azzioni umani hè analoga è paragunevuli à quidda duminanti in u mondu di l'epos (epica), in u quali l'omini agiscini spinti da u desideriu di gloria in l'intentu di lascià un ricordu imperiscibili di sè. Bench'è a ricerca storiugrafica tendi à a raziunalisazioni di u prisenti in a ricerca di una dinamica causi-cunsiquenzi, a cumpusizioni erudutea ùn pò micca fà à menu di ammetta l'esistenza di un'entità divina, terribuli è scunvuglienti a quali, in ultima istanza, erani ripurtati i rinversci di u distinu.
   </p>
   <p>
    L'opara era distinata à una littura pubblica è quista fù certamenti una di i primi formi di trasmissioni di u testu; par sta raghjoni u stili aduttava sprissioni furmulari di carattaru epicu è prucedi sicondu una dinamica circulari, sempri circhendu di rimana à so modu imparsunali è ughjittivu. Nonustanti attinghji da u matiriali epicu è da a logugrafia (terminu chì indicava urighjinariamenti a "scrittura in prosa", in a quali l'autori racuglitini in opari urganicamenti strutturati discrizzioni di paesi stranieri, lighjendi lucali eroichi, è cetara.), Erodutu sarà u prima à ricircà un filu logicu in a succissioni di l'avvinimenti, chì si traduci in u rapportu causa-effettu.
   </p>
   <p>
    A storia ùn hè micca cunsidarata da Erodutu com'è una simplici seria di avvinimenti chì si succedini in u tempu, ma com'è un insemu di fatti culligati frà eddi da una cumplessa reta di rapporti logichi, beddi intellighjibili.
   </p>
   <p>
    I principii maestri annantu à i quali si fonda a mitudulugia erudutea sò:
   </p>
   <p>
    ὄψις: vista
   </p>
   <p>
    ἀκοή: ascoltu
   </p>
   <p>
    γνώμη: criteriu (incù u quali seleziuneghja i dati racolti da vista è ascoltu in u casu ch'è siini in cuntradizioni, o i dividi frà quiddi visti da eddu è quiddi ch'eddu hà intesu cuntà)
   </p>
   <p>
    Erodutu dichjara dunqua esprissamenti ch'eddu hà un metudu è ch'è i so raconti sò veridichi. In rialità Erodutu accosta in manera asistematica dati autentichi à fatti palisamenti favulosi: u fini era quiddu di diverta i spittatori. Hè dunqua sempri à una via di mezu frà u logugrafu è u storicu, un narradori di storii più ch'è un storicu in sensu mudernu. Si pò eppuri cunsidarà lu com'è u patri di a sturiugrafia parchì quantunqua ci sò l'assunti metodichi curretti (ancu s'è ci voli à tena contu di l' arrori di u grecu, com'è i pripundiranti finalità epicu-narrativi, a schersa criticità è a guasi tutali assenza di ricerca scentifica di i fonti).
   </p>
   <p>
    Erodutu introduci in u so pinsamentu ancu ciò ch'è no oghji pudemu chjamà filusufia di a storia. Sicondu Erodutu, infatti, u prutagonistu di a storia hè a divinità, chì hè garanti di l'ordini univirsali ed hè dunqua una divinità cunsirvatrici. In l'attimu stessu in u quali l'ordini hè comprumissu a divinità intarveni, sicondu quiddu principu ch'è l'autori difinisci com'è φθόνος τῶν θεῶν (invidia di i 'dei). Tali principu filusoficu si basa annantu à una cuncizzioni arcaica di a divinità: in a Grecia antica, i dei pussidiani attributi piuttostu "umani", ed erani ghjilosi di a probbia gloria è di u probbiu puteri. L'omu chì otteni troppa furtuna, dunqua, incorri in a so φθόνος, invidia, è hè cunsiguintamenti uccisu o privu di a probbia gloria. Devi dunqua adattà si à a so vulintà, circhendu di capiscia la incù i divinazioni, l'oraculi è l'uneirumanzia (intarpritazioni di i sogni). Quidda di Erodutu ùn hè micca digradazioni cabalistica, ma hè un schema mintali di assirvimentu à a divinità, tipicu di l'ità arcaica. Una visioni di a Storia priculusamenti mischiata dunqua à a riligioni, ma di a quali Erodutu supareghja i trappuli grazia à a so limpida unistà è logica intillettuali.
   </p>
   <p>
    == Rilativisimu eruduteu ==
   </p>
   <p>
    L'ambienti incù u quali fù à cuntattu u storicu hè l'Atena di Pericle, in a quali i valori tradiziunali di l'aristucrazia naturali sò cuntistati veemintamenti da i sufisti, intillettuali pulemichi chì fondani a probbia critica in a cundanna di i nomoi, cunvinziunali vali à dì artificiali dunqua micca degni di rispettu, impurtanza, intaressu.
   </p>
   <p>
    Si tratta dunqua di elementi critichi ancu di l'impiantu piriegeticu di Erodutu chì analizeghja è studieghja probbiu i nomoi di i pupulazioni barbari, chì, s'è da una parti erani criticati da i sufisti par a so non currispundenza à a fusis, erani ancu cuntraditi da l'espunenti di u cusiddittu tradiziunalisimu eticu, chì vidiani in u nomos prubbiamenti grecu l'unica fonti di virità, ghjustizia è sicurezza.
   </p>
   <p>
    Erodutu rispondi uniscendu parechji aspetti cuntrarii di i dui visioni, riiscendu à sfughja à i critichi è dendu significatu probbiu à a so ricerca. Eddu, à traversu u rilativisimu di Protagora rifiuta di ricunnoscia com'è unica degna di attinzioni a tradizioni greca, affirmendu ch'è à ogni omu i probbii custumi apparisciarani sempri i migliori, è cuntesta à i sufisti l'inutilità o a dannusità di i nomoi affirmendu ch'eddi miretani attinzioni è rispettu in quantu sprissioni par ogni populu di a probbia tradizioni è cultura. A mudernità di Erodutu hè chjara probbiu in stu passaghju culturali è storiugraficu.
   </p>
   <p>
    == A quistioni erudutea ==
   </p>
   <p>
    Postu ch'è l'opara uriginali di Erodutu fù rivista è espugnata arbitrariamenti da i grammatichi alessandrini, i filuloghi è quiddi chì studiavani a litteratura greca, si sò posti u prublemu di individuà a struttura è u carattaru uriginali di l'opara.
   </p>
   <p>
    I premissi sustanziali annantu à i quali si fonda u dibattitu riguardani i discrasii pruspettichi è u frammintisimu storicu chì sò implicati in l'intreia opara erudutea.
   </p>
   <p>
    Una prima iputesi dividi l'opara mittendu prima i guerri pirsiani è dopu i  (discorsi) intruduttivi.
   </p>
   <p>
    Jacoby, in u 1913, iputizò ch'è in urighjina l'opara saria stata cumposta in chjavi acruamatica (distinata à a littura pubblica, in discorsi siparati) è chì dopu Erodutu, vinutu à cuntattu incù l'ideulugia periclea, aghji fusu insemu tutti i varii discorsi.
   </p>
   <p>
    De Sanctis tiurizò inveci ch'è Erodutu avaria racuntatu a storia da u puntu di vista di i Pirsiani è ch'eddu avaria, par via di cunsiquenza, prisintatu i varii populi da eddi scuntrati.
   </p>
   <p>
    Infini, l'iputesa unitarista afferma ch'è Erodutu cuntò a storia di i culonii grechi sicondu un'ottica univirsalistica, ripprisintendu u scontru frà Urienti è Uccidenti. I sustinidori di 'ss'iputesa mettini in luci l'episodiu iniziali di l'opara, l'assughjittamentu di i culonii grechi da parti di Cresu (560 a.C.), è l'episodiu finali, a libarazioni di Sestu, ultima cità greca in mani à i Pirsiani.
   </p>
   <p>
    == I Storii ==
   </p>
   <p>
    L'opara "Storii" ( Historìai) hè divisa in 9 libra: si tratta di una divisioni uparata da i grammatichi alessandrini (in ità ellenistica, III seculu a.C.).
   </p>
   <p>
    I primi quattru libri sò suddivisi in:
   </p>
   <p>
    intruduzioni mitulogica (archaiologhia)
   </p>
   <p>
    logos lidicu (induva si parla di u rè Cresu è si faci dunqua rifirimentu à i culonii grechi assughjittati (560 a.C.))
   </p>
   <p>
    logos persianu
   </p>
   <p>
    logos egiziu
   </p>
   <p>
    logos sciticu
   </p>
   <p>
    logos libicu
   </p>
   <p>
    == Trama di l'opara ==
   </p>
   <p>
    In u priambulu, dopu à avè indicatu u so probbiu nomu è quiddu di a cità nativa, Erodutu prisenta a so opara, illustrendu ni u scopu generali è u tema:
   </p>
   <p>
    In Persia u rè Ciru u Grandi intendi cunquistà tutti i pussidimenti di l'altri guvarnadori trà i quali Candaule, Gige è Cresu. In u prima libru Erodutu narra varii episodii fantastichi com'è quiddu di a moglia di Candaule scuparta nuda da Gige è un stalvatoghju pienu di curaghju è onori cuntatu da Solone à Cresu. Scunfittu in una battaglia quist'ultimu da Ciru, quiddu diventa u suvranu assulutu di a Persia è si culloca in Babilonia ind'eddu mori (529 a.C.). In u sicondu libru sò esposti tutti i qualità è i curiusità di a terra d'Egittu, induva tandu guverna Cambise II. Fendu rifirimenti à i so viaghji compiuti in ghjuvantù, Erodutu furnisci una discrizzioni dittagliata di i loca, di i paisaghji, di l'usanzi pupulari è di i tradizioni di l'Egittu, sottuliniendu in particulari i funzioni di u fiumu Nilu. In i libra III è IV fù narratu com'è Cambise cunquistò incù ripituti assalti l'Egittu, terra di i faraoni, è com'è Dariu I li succedi à a so morti. Eddu immediatamenti nota ch'è a Grecia hè un puntu strategicu induva fundà novi cità è insidiamenti parchì furnisci l'accessu di i cummerci trà l'Urienti è l'Uccidenti par mezu di u Mari Tarraniu. Immediatamenti Dario principia à cunquistà i culonni grechi ionichi di l'Asia Minori (l'oghjinca Turchia) è à divida li in satrapii punendu à capu di ognuna un guvarnadori. In u V libru di i cità ionichi vidati da Aristagora si rivoltani contru u duminiu di Dariu I è di seguitu a ribillioni fù sustinuta in Ellade da i puliticanti Milziade è Aristide i quali formani un armata oplita. A battaglia si svoglii in u 490 a.C. à Maratona è l'armata greca, molta più infiriori di numaru à quidda numica, riesci à scunfighja Dariu. A vittoria a si devi à l'unioni di i poleis Sparta è Atena è à u curaghju di l'omini ellenichi. Pochi anni dopu u figliolu di Dariu Serse ripiglia u prugettu espansiunisticu di u babbu è assalta parechji cità ionichi com'è Miletu (libru VII). Tandu veramenti l'intreia Grecia hè minacciata è tutti i poleis, dopu u sacrifiziu di u spartanu Leonida à i Termopili, s'uniscini puliticamenti è militaramenti par fà fronti à a cupiosa armata di Serse. In l'ottavu libru Erodutu narra i battagli cundutti da Temistocle: prima à Capu Artemisiu in i circonda di Atena, induva i grechi si ritirani strategicamenti ma parmittendu cusì à i pirsiani di spianà a capitali, è di seguitu a battaglia finali di Salamina svolta si in una spezia di picculu golfu. I pirsiani, ricati si in u picculu spaziu incù tutti i navi, rimanini incagliati è cusì suspresi da i navi grechi chì i distrughjini una dopu l'altra. A guerra cumbattuta par a siconda volta contru i pirsiani da a Grecia hè vinta di novu (IX libru). In l'ultima parti di l'opara Erodutu dirighji un' invucazioni à Calliope, dea di i pueti, è di seguitu narra a battaglia trà a Grecia è l'usurpatori Mardoniu.
   </p>
   <p>
    == Metudu storiugraficu ==
   </p>
   <p>
    === I fonti ===
   </p>
   <p>
    U studiu di i fonti scritti, usati da Erodutu, hè resu difficiuli da a perdita di l'opari à eddu pricidenti; sicuramenti sarà statu influinzatu da i logugrafi ma a misura di st' influenza hè scunnisciuta. Sicondu Eforu di Cuma, a basa di i Storii pruveni da Xanto di Lidia. In rialità, l'unicu pricursori sicuru hè Ecateu di Miletu; quantunqua nantu à i fonti scritti, da i quali hà attintu, Erodutu hè dicisamenti evasivu. L'autori hà indubbiamenti usatu ducumenti ufficiali (pirsiani, atinesi è delfichi), epigrafi è racolti.
   </p>
   <p>
    === U prublemu di a cunclusioni ===
   </p>
   <p>
    Molti discussioni sò nati da u fattu ch'è l'opara erudutea si concludi incù un avvinimentu minori, com'è hè a presa di Sestu, avvinuta in u 478 a.C.; à quistu s'aghjunghjini parechji prumessi di l'autori, disattinzioni (com'è un λόγος assiru o a narrazioni di a morti di Efialte), è imparfizzioni è incungruenzi.
   </p>
   <p>
    Sicondu parechji critichi, l'opara hè stata intarrotta da circustanzi esterni, mentri u travagliu era in corsu, com'è a Guerra di u Peloponneso. Tucidide è Aristoteli, è più ricintamenti Wilamowitz è Jacoby, iputizetini ch'è Erodutu avissi vulsutu ghjunghja finu à u mumentu di a custituzioni di a leia deliu-attica (477 à.C.).
   </p>
   <p>
    I sustinidori di a cumplittezza di l'opara analizeghjani soprattuttu l'ultimu libru; Lucianu Canfora susteni ch'è u cullocquiu trà Artembare è Ciru, chì si cuncludi incù a frasa "priparà sii à ùn essa più duminatori ma duminati", apparisci "palisamenti cunclusivu", adattu à u tema di a "Storia pirsiana".
   </p>
   <p>
    I prumessi micca rispittati da l'autori sò
   </p>
   <p>
    Inoltri bisogna ricurdà ch'è l'opara era distinata à un usu urali, par u quali ùn ci era micca a nicissaria prisenza di un finali.
   </p>
   <p>
    == A furtuna ==
   </p>
   <p>
    U ghjurnalistu polaccu Ryszard Kapuściński era un grandi ammiratori di Erodutu, tantu da riparcorra in un libru, In viaghju incù Erodutu, i so itinerarii.
   </p>
   <p>
    Erodutu mintuvava a "furtuna" (intesa com'è distinu è dunqua pudia essa pusitiva o nigativa) induva ùn pudia micca spiigà certi finomini è avvinimenti.
   </p>
   <p>
    == Bibliugrafia ==
   </p>
   <p>
    Jacoby, Felix, "Herodot", in Paulys Realenzyklopädie der klassischen Altertumswissenschaft, Suppl. II, 1913, cc. 205-520
   </p>
   <p>
    Pohlenz, Max, Herodot, der erste Geschichtsschreiber des Abendlandes, Berlin-Leipzig 1937.
   </p>
   <p>
    Gigante, Marcello, ΝΟΜΟΣ ΒΑΣΙΛΕΥΣ, Napuli 1956.
   </p>
   <p>
    Momigliano, Arnaldo, "The Place of Herodotus in the History of Historiography", in Id., Secondo contributo alla storia degli studi classici, Roma 1960, pp. 29–44.
   </p>
   <p>
    Immerwahr, Henry, Form and Thought in Herodotus, Cleveland, Case Western Reserve University Press, 1966.
   </p>
   <p>
    Fornara, Charles W., Herodotus: An Interpretative Essay, Oxford, Clarendon Press, 1971.
   </p>
   <p>
    Hartog, François, Le miroir d'Hérodote, Parighji, Gallimard, 1980.
   </p>
   <p>
    Corcella, Aldo, Erodoto e l'analogia, Palermu, Sellerio, 1984.
   </p>
   <p>
    Boedeker, Deborah (ed.), Herodotus and the Invention of History, (= « Arethusa » 20), Buffalo 1987.
   </p>
   <p>
    Lateiner, Donald, The historical method of Herodotus, Toronto: Toronto University Press, 1989. ISBN 0-8020-5793-4.
   </p>
   <p>
    Momigliano, Arnaldo, The classical foundations of modern historiography. Berkeley: Univ. of California Press, 1990.
   </p>
   <p>
    Nenci G., Reverdin O.(eds), Hérodote et les peuples non-grecs, Entretiens Hardt 35, Geneva 1990
   </p>
   <p>
    Evans, J.A.S., Herodotus, explorer of the past: three essays, Princeton, NJ, Princeton University Press, 1991. ISBN 0-691-06871-2.
   </p>
   <p>
    Dorati, Marco, Le Storie di Erodoto: etnografia e racconto, Pisa-Roma 2000.
   </p>
   <p>
    Thomas, Rosalind, Herodotus in context: ethnography, science and the art of persuasion, Cambridge: Cambridge University Press, 2000.
   </p>
   <p>
    Luraghi, Nino (ed.), The Historian’s Craft in the Age of Herodotus, Oxford 2001.
   </p>
   <p>
    Munson, Rosaria Vignolo, Telling Wonders: Ethnographic and Political Discourse in the Work of Herodotus, Ann Arbor 2001.
   </p>
   <p>
    Bakker, Egbert J.; de Jong, Irene J.F.; van Wees, Hans (eds), Brill's companion to Herodotus. Leiden: E.J. Brill, 2002. ISBN 90-04-12060-2.
   </p>
   <p>
    Munson, Rosaria Vignolo, Black Doves Speak. Herodotus and the Languages of Barbarians, Cambridge (Mass.) 2005.
   </p>
   <p>
    Dewald, Carolyn; Marincola, John (eds), The Cambridge companion to Herodotus. Cambridge: Cambridge University Press, 2006. ISBN 0-521-83001-X.
   </p>
   <p>
    Miletti, Lorenzo, Linguaggio e metalinguaggio in Erodoto, Pisa-Roma, Fabrizio Serra Editore, 2008, ISBN 978-88-6227-130-1
   </p>
   <p>
    Haziza, Typhaine, Le Kaléidoscope hérodotéen. Images, imaginaire et représentations de l'Égypte à travers le livre II d'Hérodote, Parighji, Les Belles Lettres, 2009.
   </p>
   <p>
    ==Fonti==
   </p>
   <p>
    'Ss'articulu pruveni in parti o in tutalità da l'articulu currispundenti di a wikipedia taliana.
   </p>
   <p>
    Biugrafia
   </p>
   <p>
    Antichità
   </p>
  </body>
 </text>
</TEI>
