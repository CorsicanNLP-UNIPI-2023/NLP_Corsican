<TEI>
 <teiHeader>
  <fileDesc>
   <titleStmt>
    <title>
     A Nubiltà
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/A%20Nubilt%C3%A0"/>
     <date>
      2019-02-18T19:48:24Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    A Nubiltà
   </head>
   <p>
    A Nubiltà hè una puisia di Monsignori di la Fuata (1817-1899) chì faci parti di i Puisii Ghjucosi.
   </p>
   <p>
    ==A Nubiltà==
   </p>
   <p>
    Oghji hè cumunu l'absinthe è lu caffè ;
   </p>
   <p>
    Ma più cumuni sò i tituli è li de ;
   </p>
   <p>
    Ogni ghjornu ni sorti unu,
   </p>
   <p>
    È ùn si sà di dund'eddu hè :
   </p>
   <p>
    È tù dici, o cara musa :
   </p>
   <p>
    Piglia un de, ghjà ch'eddu s'usa.
   </p>
   <p>
    Ti dà più tonu, pruduci bon'effettu,
   </p>
   <p>
    Attira sempri la stima è lu rispettu ;
   </p>
   <p>
    Cun un de stà pur'sicuru,
   </p>
   <p>
    Pò passà qualchì diffettu ;
   </p>
   <p>
    È po hè lustru chì tù pigli.
   </p>
   <p>
    Cara musa, chì cunsigli !:
   </p>
   <p>
    In diebus illis, ancora i me antenati
   </p>
   <p>
    Aviani un de ; ma essendu rifalati,
   </p>
   <p>
    Lu lasciani rifalà :
   </p>
   <p>
    È da chì era senza entrati?
   </p>
   <p>
    Oghji hè nobili chì hè riccu ;
   </p>
   <p>
    Chì ùn hà granu ùn pò fà spiccu.
   </p>
   <p>
    Un rouleau d'oru, oh oh ! Mi saria gratu,
   </p>
   <p>
    È s'eddu cansa, sarà ben'accittatu ;
   </p>
   <p>
    Ma d'un de chì ni faria,
   </p>
   <p>
    S'e so' nobili è spiantatu?
   </p>
   <p>
    Nò li tituli è li de,
   </p>
   <p>
    Cara musa, ùn sò par mè.
   </p>
   <p>
    Cascò u de vechju, è ùn cercu lu de novu ;
   </p>
   <p>
    Ùn cambiu statu ; pà i tituli ùn mi movu.
   </p>
   <p>
    Ghjà lu debitu m'affanna,
   </p>
   <p>
    È in u statu ch'e mi trovu,
   </p>
   <p>
    S'eddu sbradda un rouleau,
   </p>
   <p>
    Ùn i possu dì ch'è nò.
   </p>
   <p>
    Ùn dicu micca chì i tituli è li de
   </p>
   <p>
    Ùn siani dolci : mi piacini anc'à mè ;
   </p>
   <p>
    Ma, suredda, à i tempi d'oghji,
   </p>
   <p>
    Chì sò i tituli sine rè?
   </p>
   <p>
    Ghjà la leghji li pripara
   </p>
   <p>
    Una tazza bedda amara.
   </p>
   <p>
    E ùn leghju i fogli ; ma un Tiziu chì li leghji,
   </p>
   <p>
    M'hà assicuratu chì covani una leghji
   </p>
   <p>
    Par fà cada molti de
   </p>
   <p>
    È distingua i capri è l'eghji :
   </p>
   <p>
    Or chì leghji po sarà?
   </p>
   <p>
    Chì ùn hà de li cumprarà.
   </p>
   <p>
    À chì hà talentu, chì hà meritu è virtù,
   </p>
   <p>
    Lu sgiò ùn dispiaci, è à mè po più cun più ;
   </p>
   <p>
    Li stà bè la signuria,
   </p>
   <p>
    Lu vistitu è lu fiunfiù :
   </p>
   <p>
    Nè, la vera nubiltà
   </p>
   <p>
    Ùn hè micca vanità.
   </p>
   <p>
    Capiscu beni chì un omu chì hè ricconu
   </p>
   <p>
    Pigli un de novu, par dà si qualchì tonu ;
   </p>
   <p>
    À lu de li faci onori,
   </p>
   <p>
    S'eddu ùn hè qualchì bricconu ;
   </p>
   <p>
    Sì, capiscu chì lu riccu
   </p>
   <p>
    Pigli un de, par fà più spiccu.
   </p>
   <p>
    Dica chì voli, la vera nubiltà
   </p>
   <p>
    Hè gran cosa, è biatu po chì l'hà !
   </p>
   <p>
    Dici bè : noblesse oblige,
   </p>
   <p>
    Lu Francesu chì la sà ;
   </p>
   <p>
    Chì disprezza i sgiò è li de,
   </p>
   <p>
    Li vurria è ùn i pò avè.
   </p>
   <p>
    È a dicu franca, li de ùn isprezzu micca ;
   </p>
   <p>
    Ma la parsona chì hè nobili è ùn hè ricca,
   </p>
   <p>
    O ùn hà meritu è ùn hà scenza,
   </p>
   <p>
    Lu so de lu si pò ficca,
   </p>
   <p>
    So' discretu è so' pudicu,
   </p>
   <p>
    Mi capiti dund'e dicu.
   </p>
   <p>
    In ogni razza d'antica nubiltà,
   </p>
   <p>
    V'hè chì hà ricchezzi, è v'hè chì hà puvartà :
   </p>
   <p>
    À lu riccu i rivarenzi ;
   </p>
   <p>
    Sgiò babbà ! È Sgiò mammà !
   </p>
   <p>
    Signor sì, è signor nò !
   </p>
   <p>
    Ma à lu povaru, ohibò !
   </p>
   <p>
    Pur dici beni : l'aneddi sò cascati ;
   </p>
   <p>
    Ma à lu so locu li dita sò furmati.
   </p>
   <p>
    Hà lu voitu scusgitu,
   </p>
   <p>
    Hà li cula ripizzati ;
   </p>
   <p>
    Porta à u coddu la suiccia ;
   </p>
   <p>
    Ma l'annata comu a impiccia?
   </p>
   <p>
    Oh ! quanti volti, malgradu a so grandura,
   </p>
   <p>
    À lu viddanu dumanda a facitura !
   </p>
   <p>
    À chì mena lu cunceghju,
   </p>
   <p>
    À chì appinza la so bura
   </p>
   <p>
    Và dicendu : Adjuro vos !
   </p>
   <p>
    Te rogamus, audi nos.
   </p>
   <p>
    Sì tù ùn u chjami cù u titulu di sgiò,
   </p>
   <p>
    Micca risposta, nun dà nè sì nè nò.
   </p>
   <p>
    Torri è chjami, ùn senti micca.
   </p>
   <p>
    O sgio Pà ! o sgior Antò !
   </p>
   <p>
    Tandu sì : qual'hè chì chjama?
   </p>
   <p>
    Ancu levi tù di tama !
   </p>
   <p>
    Ci fù un ciandarmu chì vensi po à li mani,
   </p>
   <p>
    Cun un signori ch'attarsa lu so pani :
   </p>
   <p>
    Ùn i deti signuria ;
   </p>
   <p>
    Ma i pidochja i si sciacciani ;
   </p>
   <p>
    Chì dicia : Maladucatu !
   </p>
   <p>
    Chì dicia : Sè unu stracciatu.
   </p>
   <p>
    Unu dicia : Tù ha' pestu li carbona.
   </p>
   <p>
    L'altru dicia : Tù ùn ha' una pezza bona ;
   </p>
   <p>
    È ind'è tè la signuria
   </p>
   <p>
    Si ni sorti pà i tafona.
   </p>
   <p>
    Or sicchè, figlioli cari,
   </p>
   <p>
    Nubiltà vol'i dinari.
   </p>
   <p>
    Quali ùn hà intesu, facendu si risata,
   </p>
   <p>
    In Calcatoghju, chjama à boci scappata
   </p>
   <p>
    Lu sgiò tali è a sgiora tali
   </p>
   <p>
    À piglià la so ghjurnata?
   </p>
   <p>
    Or ùn hè po una vargogna,
   </p>
   <p>
    Par chì hà in casa fami è rogna?
   </p>
   <p>
    ==Rifarenzi==
   </p>
   <p>
    Paulu Matteiu di la Fuata (1993, 2006), Poesie Giocose, Aiacciu, CRDP di Corsica - Università di Corsica.
   </p>
   <p>
    ==Da veda dinò==
   </p>
   <p>
    Paulu Matteiu di la Fuata
   </p>
   <p>
    Puesia
   </p>
  </body>
 </text>
</TEI>
