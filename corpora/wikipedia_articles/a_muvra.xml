<TEI>
 <teiHeader>
  <fileDesc>
   <titleStmt>
    <title>
     A Muvra
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/A%20Muvra"/>
     <date>
      2013-03-08T22:13:21Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    A Muvra
   </head>
   <p>
    A Muvra hè un ghjurnale autonomistu fundatu in lu 1920 da Petru Rocca. Diventa in lu 1923 l'òrganu di stampa di u Partitu Corsu d'Azzione (chì diventa u Partitu Corsu Autonomistu in lu 1927) sin'à a Siconda Guerra Mundiale in lu 1939.
   </p>
   <p>
    "A muvra" fù publicatu a prima volta u 15 di maghju 1920 in Parigi, si dicìa esse l'erede di Santu Casanova è d'A Tramuntana. "Rimpatriatu" l'annu dopu in Aiacciu, u ghjurnale sarà publicatu senza interruzzione sin'à lu 1939. I muvristi funu tanti numarosi ch'anu pulsutu fà a mità di l'anni 20, riviste culturale cume A baretta Misgia, Ghjuventù o l'Almànaccu di a muvra, senza scurdassi di a truppa di teatru manighjata da i Notini.
   </p>
   <p>
    In giru à i fratelli Rocca, Petru è Matteu, si scontra -principalmente- Ghjacintu Yvia-Croce, Orsini d'Ampugnani, u giòvanu Marcu Angeli, è, un tempu, u pueta Maistrale. Tratava d'omi maturi, chì escenu di a burghese minore intellettuale, spessu talianufili, puliticamente cunservatori, è ancu riazziunarii è attaccati à una visione sclusivamente ètnica di a nazione. Finanzatu un tempu, di lu 1921 sin'à lu 1923, da l'industriale aiaccinu Francescu Coty, u ghjurnale benefizieghja à poc'à pocu di u sustegnu di l'irredentisti taliani. E duttrine sviluppate dentru à "A Muvra", chì si dicianu cursiste, s'urganizavanu in giru a 4 punti principali:
   </p>
   <p>
    - u primu tuccava l'affirmazione di l'esistenza di a nazione corsa chì divìa rinasce è ci vulìa riabilità a cultura è l'azzione di i so omi maiori; par esempiu, trà d'altre cose, a dumanda di riapartura di l'università di Corti, inaugurazione d'a Croce di u Ricordu in Ponte Novu in lu 1925, o e publicazione numarose nant'à a vita di Pasquale Paoli. Ordunque, sta nazione si truvava sottumessa da un paese incapace di guarentisce u so sviluppu;
   </p>
   <p>
    - da quì spunta u sicondu puntu, chì mette in accusazione a Francia, "a matrigna", à l'urigine di tutti i guai di l'isula dipoi più d'un seculu: funziunarisazione, spopulamentu à u benefiziu di e culunie, francisazione è u so curullariu, u Corsu impinzutitu, pà quale i muvristi eranu senza pietà.
   </p>
   <p>
    - u terzu tratta di u clanisimu, dinunciatu cum'è un veru parasitu nant'à u corpu suciale corsu mantenutu è sviluppatu cù a cumplicità di a Francia. A soluzione chì permete di rimedià à sta situazione calamitosa ùn pudìa esse cà l'autonomia;
   </p>
   <p>
    - ultimu puntu chì u ghjurnale hà sviluppatu durante i so 20 anni d'esistenza: u prughjettu pulìticu autonomistu stava marcatu da una voglia di vultà à e "ierarchie naturale" eridiratu da u mondu primindustriale.
   </p>
   <p>
    "A Muvra" fù finalmente interdetta à u principiu di a siconda guerra mondiale, accusata d'esse irredentista. Dopu à a guerra, i rispunsevuli  principali di u ghjurnale funu cundannati à a prighjò.
   </p>
   <p>
    ==Liami==
   </p>
   <p>
    L'almanaccu di A Muvra per 1929, Club Corsica
   </p>
   <p>
    L'almanaccu di A Muvra per 1936, Corsica nostra
   </p>
   <p>
    L'almanaccu di A Muvra per 1938, Bloggu Tempi fà
   </p>
   <p>
    == Da vede dinù ==
   </p>
   <p>
    a muvra
   </p>
   <p>
    Rivista litteraria in lingua corsa
   </p>
  </body>
 </text>
</TEI>
