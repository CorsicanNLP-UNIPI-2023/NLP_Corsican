<TEI>
 <teiHeader>
  <fileDesc>
   <titleStmt>
    <title>
     Sirinata par un pastori di Zicavu
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Sirinata%20par%20un%20pastori%20di%20Zicavu"/>
     <date>
      2018-08-27T10:58:50Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Sirinata par un pastori di Zicavu
   </head>
   <p>
    A Sirinata par un pastori di Zicavu (o Serenata per un pastore di Zicavu) hè una sirinata di Corsica. Hè stata citata in i Canti populari corsi di Salvatore Viale.
   </p>
   <p>
    ==Sirinata par un pastori di Zicavu==
   </p>
   <p>
    Andare mi ni vuò da sua Eccillenza
   </p>
   <p>
    È d’una latra ti voddu accusari:
   </p>
   <p>
    Lu primu ghjurnu ch’iddu teni udienza,
   </p>
   <p>
    Unu mimuriali ci vuò dari.
   </p>
   <p>
    Sì la ghjustizia nun mi fà clemenza,
   </p>
   <p>
    À du ministru mi voddu appiddari;
   </p>
   <p>
    Parchì tù voli vivi di putenza,
   </p>
   <p>
    Essere amata è non vuler amari.
   </p>
   <p>
    Ma st’hai pinseri di vulì mi amani,
   </p>
   <p>
    Quistu hè lu modu chì t’hai da tineri,
   </p>
   <p>
    Bistemmia, quandu mi senti parlani,
   </p>
   <p>
    È fà ti cruci, quandu tù mi vedi:
   </p>
   <p>
    Cusì la ghjenti nun pinsarà mali,
   </p>
   <p>
    Videndu, ch'è mi fai tal' dispiaceri,
   </p>
   <p>
    Èppò la sera manda mi à chjamani
   </p>
   <p>
    Par qualchì to fidatu missaghjeri .
   </p>
   <p>
    Gioia de cori è sempri t’hò chjamatu,
   </p>
   <p>
    È per amari à tia, sogu surdu, è mutu;
   </p>
   <p>
    Patu più ch'è nun pati unu dannatu,
   </p>
   <p>
    Stò indì d'infernu, è ti dumandu aiutu.
   </p>
   <p>
    O ingrata donna, è parchì m’hai burlatu,
   </p>
   <p>
    È quistu pettu parchì l'hai fà ruttu?
   </p>
   <p>
    Hè meddu esseri amanti, è nun amatu
   </p>
   <p>
    Ch’esseri amanti amatu, eppò traduttu.
   </p>
   <p>
    Gioia, tù m’hà riduttu a singhju tali,
   </p>
   <p>
    Vogu à la messa, è nun sò duvi sia.
   </p>
   <p>
    Nun ascoltu parodda di u missali,
   </p>
   <p>
    È nun sogu più di d'Avè Maria;
   </p>
   <p>
    Quand’è la dicu, nudda nun mi vali,
   </p>
   <p>
    Parchì t’hò sempri in ti la fantasia;
   </p>
   <p>
    È parchì é sogu a tia troppu riali,
   </p>
   <p>
    In ogni locu sempri ti vurria.
   </p>
   <p>
    Quand'è ti vecu in qualchì locu stani,
   </p>
   <p>
    Ti pregu, anima mia, nun ti partiri;
   </p>
   <p>
    Lascia mi incù quist'ochji saziari,
   </p>
   <p>
    Ch'altru nun bramu solu ch'à tia vidiri.
   </p>
   <p>
    La to mammaccia mi faci adirari;
   </p>
   <p>
    Peghju chì mortu mi vurria vidiri.
   </p>
   <p>
    Edda dici ch'è sernpri m’adduntani,
   </p>
   <p>
    È chì nun ti fighjuli, è nun ti miri.
   </p>
   <p>
    Sogu statu à cunfissà mi, o Divia mia:
   </p>
   <p>
    Sà chì m'hà dittu lu me cunfessoru?
   </p>
   <p>
    Dici ch'affattu è mi scordi di tia,
   </p>
   <p>
    Chìi s'è ci pensu mi cunsummu è moru.
   </p>
   <p>
    S'è la facissi gran pena aviria
   </p>
   <p>
    À nun pinsari à vò, riccu tisoru.
   </p>
   <p>
    Ma quistu hè veru, è nun dicu bugia:
   </p>
   <p>
    S'è t’amu é peccu, è s'è nun t’amu é moru.
   </p>
   <p>
    Disidara u malatu risanari,
   </p>
   <p>
    L’imprighjunatu di prighjoni usciri:
   </p>
   <p>
    Disidara u bon' tempu u marinari;
   </p>
   <p>
    Par puderi u viaghju suu siguiri;
   </p>
   <p>
    Dinari, oru, ed arghjentu accumulari,
   </p>
   <p>
    Par puderi l’intentu conseguiri.
   </p>
   <p>
    Eu bramu solu di pudè basgiari
   </p>
   <p>
    La tu boccucchja eppò doppu muriri.
   </p>
   <p>
    L’aceddu innamuratu spessu gira,
   </p>
   <p>
    Bulandu per li boschi è la campagna;
   </p>
   <p>
    È chivi canta, è quinci intornu mira,
   </p>
   <p>
    Per ritruvà l’amata sua cumpagna.
   </p>
   <p>
    Quandu pò nun da trova iddu s'adira,
   </p>
   <p>
    È cun dulenti cantu iddu si lagna;
   </p>
   <p>
    Ed é quandu ti cercu, è nun ti trovu,
   </p>
   <p>
    È mille pene, è mille affanni é provu.
   </p>
   <p>
    È t’amu tantu, è mi ni dogu lu vantu
   </p>
   <p>
    Chì nissunu nun t’ama quant'è mia.
   </p>
   <p>
    Ti portu scritta in quistu pettu tantu,
   </p>
   <p>
    Chì mai nun m'esci da la fantasia
   </p>
   <p>
    S'è tù voli sapiri quantu sia stu tantu,
   </p>
   <p>
    É quantu il pettu, è il cor' didd’alma mia.
   </p>
   <p>
    S’intrassi in Paradisu santu santu,
   </p>
   <p>
    È nun truvà ci à tia, mi n’esciria.
   </p>
   <p>
    ==Rifarenzi==
   </p>
   <p>
    Salvatore Viale, Canti populari corsi, 1855, Fabiani:Bastia
   </p>
   <p>
    ==Liami==
   </p>
   <p>
    Parechji variazioni di a Sirinata par un pastori di Zicavu
   </p>
   <p>
    Litteratura corsa
   </p>
  </body>
 </text>
</TEI>
