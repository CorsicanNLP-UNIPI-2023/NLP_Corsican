<TEI>
 <teiHeader>
  <fileDesc>
   <titleStmt>
    <title>
     Voceru di una ghjovana veduva
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Voceru%20di%20una%20ghjovana%20veduva"/>
     <date>
      2014-03-23T15:11:59Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Voceru di una ghjovana veduva
   </head>
   <p>
    U Voceru di una ghjovana veduva (o Vociaru di una ghjovana veduva) per l'umicidiu di u maritu hè un voceru anticu di Corsica. Issu voceru hè mintuvatu in i Canti populari corsi di Salvatore Viale (1855). Una veduva canta per u so maritu assassinatu.
   </p>
   <p>
    == U voceru ==
   </p>
   <p>
    O caru di la surella,
   </p>
   <p>
    Cosa vecu quì stamane?
   </p>
   <p>
    Lu mio cervu pelibrunu
   </p>
   <p>
    Lu mio falcu senza l'ale!
   </p>
   <p>
    Vi vecu cù li me ochji
   </p>
   <p>
    Vi toccu cù le mio mane;
   </p>
   <p>
    O caru di la surella
   </p>
   <p>
    Basgiu le vostre funtane.
   </p>
   <p>
    Pussibile ch'ellu sia?
   </p>
   <p>
    Non la credu mancu avà ne.
   </p>
   <p>
    Lu mio marmaru piantatu
   </p>
   <p>
    Lu vapore à mezu mare
   </p>
   <p>
    Lu mio fattu à lu pinnellu
   </p>
   <p>
    Ghjuntu quì da le cità ne!
   </p>
   <p>
    Tantu vidi ch'è à Maria
   </p>
   <p>
    Ella non pudia durà ne.
   </p>
   <p>
    Lu mio scortu per fughji
   </p>
   <p>
    Lu mio bravu per parà ne!
   </p>
   <p>
    S'ellu si fusse truvatu
   </p>
   <p>
    Cù le so arme à le mane
   </p>
   <p>
    Non lasciava fà si tortu
   </p>
   <p>
    Non l'avianu fattu male.
   </p>
   <p>
    O più dolce di lu mele!
   </p>
   <p>
    O più mansu di lu pane!
   </p>
   <p>
    Paria Diu l'avesse fattu
   </p>
   <p>
    O Maria, cù le so mane.
   </p>
   <p>
    Quantu vi fecenu onore
   </p>
   <p>
    Quandu cullaste à Livia!
   </p>
   <p>
    Surtinu tutti i signori
   </p>
   <p>
    Fecenu tanta allegria
   </p>
   <p>
    La mattina di lu Vescu
   </p>
   <p>
    Nun ci funu tante evvive.
   </p>
   <p>
    S'ella l'avessi saputu
   </p>
   <p>
    Vostra surella Maria!...
   </p>
   <p>
    Perchè tuttu lu mio sangue
   </p>
   <p>
    Per voi datu l'averia
   </p>
   <p>
    E parsone quant'è mosche
   </p>
   <p>
    Mandà quì eiu vulia
   </p>
   <p>
    Eppoi mette mi à la testa
   </p>
   <p>
    Vostra surella Maria.
   </p>
   <p>
    Ghjunta sù la vostra porta
   </p>
   <p>
    Voi cun mè trattaste male:
   </p>
   <p>
    Non usciste mancu fora
   </p>
   <p>
    À vulè mi scavalcà ne.
   </p>
   <p>
    Ci sò entrata à trecce stese
   </p>
   <p>
    O fratellu, in queste sale;
   </p>
   <p>
    Eppoi ci aghju trovu à voi
   </p>
   <p>
    Spanzatu cum' un maghjale.
   </p>
   <p>
    È per me lu mio babbà
   </p>
   <p>
    Quantu avia vulutu fanne
   </p>
   <p>
    Da la cima di la pieve
   </p>
   <p>
    Tesu avia lu cannuchjale;
   </p>
   <p>
    E pò avia sceltu à voi
   </p>
   <p>
    O pegnu particulare!
   </p>
   <p>
    O altu quantu lu sole!
   </p>
   <p>
    O largu quantu lu mare!
   </p>
   <p>
    Bastava chì fuste statu
   </p>
   <p>
    Man' di voi la medità ne.
   </p>
   <p>
    Le richezze in questu locu
   </p>
   <p>
    Fussin' elle state rare
   </p>
   <p>
    È cun voi vostra surella
   </p>
   <p>
    Ne fusse andata à zappare
   </p>
   <p>
    Perchì nun avesse pientu
   </p>
   <p>
    Fratellu, di questu male!
   </p>
   <p>
    S'ella fussi per la robba
   </p>
   <p>
    Per impegni o per dinari
   </p>
   <p>
    O caru di la surella
   </p>
   <p>
    Nun vi lasciavamu andari;
   </p>
   <p>
    Perchì in sù ci era lu fiumi
   </p>
   <p>
    Ed inghjò ci era lu mari.
   </p>
   <p>
    À a socera.
   </p>
   <p>
    O Mamma, site la meia:
   </p>
   <p>
    M'era infurmata di tuttu:
   </p>
   <p>
    Era l'arburu frundutu
   </p>
   <p>
    Era carcu d'ogni fruttu:
   </p>
   <p>
    Ma per mè la sventurata
   </p>
   <p>
    Nun ci hè statu altru ch'è luttu.
   </p>
   <p>
    Eiu nun aghju fattu lettu
   </p>
   <p>
    Nè impastatu mancu pane:
   </p>
   <p>
    Eri sera ci sò entrata;
   </p>
   <p>
    Devu andà mi ne stamane.
   </p>
   <p>
    Cum'è mè la sventurata
   </p>
   <p>
    Mai si ne possu truvà ne.
   </p>
   <p>
    Stamattina mi sò messa
   </p>
   <p>
    Tutta bisgiù, gioie è fiora
   </p>
   <p>
    Ma mi l'aghju da levà,
   </p>
   <p>
    Fratellu, s'appressa l'ora;
   </p>
   <p>
    Aghju da pone mi indossu
   </p>
   <p>
    La tinta di vitriola,
   </p>
   <p>
    Fin' tantu ch'a vita dura
   </p>
   <p>
    Vestita da capu à coda.
   </p>
   <p>
    Fin' da mercuri mattina
   </p>
   <p>
    Eiu v'aspettava quì ni
   </p>
   <p>
    Sempre guardendu la strada
   </p>
   <p>
    S'eiu vi vidia venini
   </p>
   <p>
    Nun pensendu ch'è voi fuste
   </p>
   <p>
    In bocca di l'assassini.
   </p>
   <p>
    Ah chì mi l'avesse detta
   </p>
   <p>
    La mattina di Natale
   </p>
   <p>
    Quandu in chjesa di Levia
   </p>
   <p>
    Voi muntaste cun babbà ne
   </p>
   <p>
    Eppoi d'un occhjata sola
   </p>
   <p>
    Voi ci vuleste cascà ne!
   </p>
   <p>
    S'è nun vi fussi piaciuta,
   </p>
   <p>
    Quantu ne daria stamane!
   </p>
   <p>
    Bestemmià vogliu lu Rè
   </p>
   <p>
    Maladì lu Tribunale!
   </p>
   <p>
    Perchè lu disarmamentu
   </p>
   <p>
    Nun l'avianu da fà ne;
   </p>
   <p>
    Lu tempu di l'assassini
   </p>
   <p>
    Appunt'è quistu d'avale!
   </p>
   <p>
    Più temutu di lu focu
   </p>
   <p>
    Più stimatu di lu mare!
   </p>
   <p>
    S'ella avia le so arme
   </p>
   <p>
    U me caru ùn t' avia male...
   </p>
   <p>
    Ahi! ch'avà nun mi n'importa;
   </p>
   <p>
    Fate pur' cum'è vi pare.
   </p>
   <p>
    Ciò chì s'hè fattu in Tallanu
   </p>
   <p>
    Nun l'hà fattu mai nissunu.
   </p>
   <p>
    Perchè l'avete ammazzatu
   </p>
   <p>
    Senz'er fattu male alcunu?
   </p>
   <p>
    L'avete tombu innucente
   </p>
   <p>
    Cum'è Cristu onniputente.
   </p>
   <p>
    == Ligami ==
   </p>
   <p>
    A. L. A. Fée, Voceri, Canti pupulari di a Corsica, 1850, Derivaux
   </p>
   <p>
    Voceru
   </p>
  </body>
 </text>
</TEI>
