<TEI>
 <teiHeader>
  <fileDesc>
   <titleStmt>
    <title>
     Furchi di Bavedda
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Furchi%20di%20Bavedda"/>
     <date>
      2016-03-29T18:34:09Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Furchi di Bavedda
   </head>
   <p>
    I Furchi di Bavedda (o Forche di Bavella) sò un situ naturali di prima trinca di Corsica. Duminighjani a foci di listessu nomu à un'altezza di 1218 metri, cullighendu l'Alta Rocca à a costa uriintali di a Corsica. U massicciu hè menu altu è eppuri beddu più friquintatu ch'è quiddu di i Penni Russi. U situ hè carattarizatu da pinzalona frastagliati, da grandi muraddi rucciosi è da pina storti da u ventu.
   </p>
   <p>
    À u cori di u massicciu di Bavedda, si trovani i setti punti d'Asinau (i furchi di Bavedda, anticamenti annumarati da sudu à nordu) :
   </p>
   <p>
    Punta 'll'Aceddu (1588 m) (Furca I) ;
   </p>
   <p>
    Punta 'll'Arghjetu (1591 m) (Furca II) ;
   </p>
   <p>
    Punta 'lla Vacca (1611 m) (Furca III), a sola cuddatoghja pà u marchjadori ;
   </p>
   <p>
    Punta 'llu Pargulu (1785 m) (Furca IV), spiccata di a pricidenti da a Bucca 'll'Pargulu (1662 m), dund'idda passa a varianti alpina di u GR 20 ;
   </p>
   <p>
    Punta Longa (1836 m) (Furca V) ;
   </p>
   <p>
    Punta Alta (1855 m) (Furca VI), a più alta di i vetti ;
   </p>
   <p>
    Punta Iodda (1848 m) (Furca VII), spiccata da a pricidenti da a Bocca 'llu Santu (1745 m).
   </p>
   <p>
    U massicciu di Bavedda in u so insemu culminighja unu pocu più à u nordu, in a Punta 'llu Furneddu è à a Muvrareccia, tremindù à un'altezza di 1899 metri. Hè duminatu da a vetta maiori di a rigioni, l'Alcudina (2134 metri), è si stendi da a furesta di Tova à u nordu (annantu à a cumuna di U Sulaghju) insin'à u Monti Calva (1381 metri) à u sudu, à a limita di u massicciu di l'Uspidali, è guasgi sin'à Conca è u mari à livanti.
   </p>
   <p>
    Da l'Alcudina à a foci di Bavedda, u GR 20, dopu à avè righjuntu u rifughju d'Asinau (1536 m), si passa à u pedi di i furchi in a vaddi di u Rizzanesu (Asinau) ma una varianti ditta "alpina" parmetti d'avvicinà si di i furchi di Bavedda, via a Bocca 'llu Pargulu (1662 metri). Dopu à a foci di Bavedda, u stradeddu cumencia a so falata versu Conca, via a Foci Finosa (1206 metri) è u rifughju di i Paliri (1055 metri), à u pedi di a Punta Tafunata di i Paliri (muntagna tafunata com'è u so nomu l'evuchighja, com'è u Capu Tafunatu, 1312 metri).
   </p>
   <p>
    In a foci di Bavedda, à calchì metru di u stradonu, annantu à a larga rimpianata, si drizza in cima à una mora di petri a statua di a Signora di i Nivi. Ci hè dinò a Purcaraccia, fiumiceddu celebru incù i so pisci è i so bagnatoghji naturali. A partenza di u stradeddu, à circa 8 kilomitri, annantu à u stradonu D268 in dirizzioni di Sari è Sulinzara.
   </p>
   <p>
    I lucalità di Quenza, Zonza è Conca sò disposti in un arcu di chjerchju à u sudupunenti di a foci di Bavedda.
   </p>
   <p>
    ==Citazioni==
   </p>
   <p>
    Hè citata Bavedda in a canzona L'alta strada di canta u Populu Corsu:
   </p>
   <p>
    La mio culomba messaghjera
   </p>
   <p>
    Chì parte per longu viaghju
   </p>
   <p>
    Traversa la Corsica intera
   </p>
   <p>
    Cù lu zitellu è lu capraghju.
   </p>
   <p>
    Saluta mi l'Omu di Cagna
   </p>
   <p>
    È l'Ospedale cun Bavella
   </p>
   <p>
    Di lu Cuscionu la muntagna
   </p>
   <p>
    Incù l'Alcudina per stella. (...)
   </p>
   <p>
    == Noti ==
   </p>
   <p>
    == Da veda dinò ==
   </p>
   <p>
    Giugrafia di a Corsica
   </p>
   <p>
    u Tafonu di u Cumpuleddu
   </p>
   <p>
    Penni Rossi
   </p>
   <p>
    Vetta di Corsica
   </p>
  </body>
 </text>
</TEI>
