<TEI>
 <teiHeader>
  <fileDesc>
   <titleStmt>
    <title>
     Voceru di a mamma d'un banditu
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Voceru%20di%20a%20mamma%20d%27un%20banditu"/>
     <date>
      2014-03-23T15:11:57Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Voceru di a mamma d'un banditu
   </head>
   <p>
    == U voceru ==
   </p>
   <p>
    O Lucia la capivana
   </p>
   <p>
    È di pocu sentimentu;
   </p>
   <p>
    Ancu contru à lu to sangue
   </p>
   <p>
    Ordi tantu tradimentu?
   </p>
   <p>
    Lu mandasti à la campagna
   </p>
   <p>
    Cun assediu è patimentu.
   </p>
   <p>
    Quand'eu ti vidia piglià ne
   </p>
   <p>
    La to zucca è lu pilone
   </p>
   <p>
    La terzetta è lu fucile
   </p>
   <p>
    Mi sentia ghjaccià lu core.
   </p>
   <p>
    O Savè, caru di mamma
   </p>
   <p>
    È nun crepu di dulore!
   </p>
   <p>
    È lu nome di Lucia
   </p>
   <p>
    Lu pudiamu chjamà
   </p>
   <p>
    O Savè, caru di mamma
   </p>
   <p>
    Lu pudiamu inquatrà.
   </p>
   <p>
    Ella à tè levò lu fiatu
   </p>
   <p>
    È à mè m'aiuta à invechjà.
   </p>
   <p>
    O caru di la to mamma
   </p>
   <p>
    Lu to babbu hè à collu tortu;
   </p>
   <p>
    Rizza ti, lu me figliolu
   </p>
   <p>
    È dà li qualche cunfortu...
   </p>
   <p>
    Ah ! ch'io pienghju li to panni
   </p>
   <p>
    È nun vedu lu to voltu.
   </p>
   <p>
    Ti teniamu lu frenu
   </p>
   <p>
    Perché tù nun fessi male;
   </p>
   <p>
    Perch'aviamu la speranza
   </p>
   <p>
    Di pudè ti liberà ne;
   </p>
   <p>
    Ma e to paci, u mio figliolu,
   </p>
   <p>
    Cuminciaranu eri mane.
   </p>
   <p>
    O Savé, lu mio figliolu,
   </p>
   <p>
    Eu ti vogliu dà un cunsigliu:
   </p>
   <p>
    Pensu à te, caru di mamma
   </p>
   <p>
    Dund'è passu, è dund'è eu pigliu
   </p>
   <p>
    Diventàtu hè lu mio core
   </p>
   <p>
    Cum' un grombulu di migliu.
   </p>
   <p>
    O Savé, caru di mamma
   </p>
   <p>
    Tù di nimu ùn ti fidà.
   </p>
   <p>
    Finghjerebbenu d'amà ti
   </p>
   <p>
    Ti putrebbenu ingannà;
   </p>
   <p>
    Ancu l'altri ti faranu
   </p>
   <p>
    Cum'è lu to ziu Don Ghjà.
   </p>
   <p>
    Entre una vicina è a mamma, salutendu la, li dice:
   </p>
   <p>
    Benvenuta in signuria
   </p>
   <p>
    Voi, o signora Jacinta!
   </p>
   <p>
    La causa di u mio figliolu
   </p>
   <p>
    Istamane l'emu vinta;
   </p>
   <p>
    È di tamanta famiglia
   </p>
   <p>
    Oghje la candela hè spinta.
   </p>
   <p>
    Parlendu à l'assistenza:
   </p>
   <p>
    Eu à voi altre, Signore
   </p>
   <p>
    Vi chjedu à tutte licenza
   </p>
   <p>
    Vogliu scende à San Ghjuvanni
   </p>
   <p>
    Chì ci aghju la mio speranza.
   </p>
   <p>
    O Savè, caru di mamma
   </p>
   <p>
    T'aghju da bramà abbastanza.
   </p>
   <p>
    La to mamma scunsulata
   </p>
   <p>
    T'hà nutritu, t'hà ingrandatu
   </p>
   <p>
    Eri da le to ferite
   </p>
   <p>
    Lu so sangue s'hà suchjatu:
   </p>
   <p>
    Quest'hè u ben ch'è duvia avè
   </p>
   <p>
    Da u so figliu tantu amatu.
   </p>
   <p>
    Quì interrompe una cugina di u defuntu:
   </p>
   <p>
    Mi tengu maravigliata
   </p>
   <p>
    Ch'eu nun volti di cerbellu
   </p>
   <p>
    Perchì vecu li nemici
   </p>
   <p>
    Quì da nantu lu purtellu:
   </p>
   <p>
    Nun ti vogliu pienghje cuginu;
   </p>
   <p>
    Vogliu pienghje ti fratellu!
   </p>
   <p>
    Prosegue la Mamma:
   </p>
   <p>
    Dissi: o cumpare Taddeu
   </p>
   <p>
    Fate voi quel' chì pudete;
   </p>
   <p>
    Si ben ch'ellu abbia mancatu
   </p>
   <p>
    Voi le compatiscerete
   </p>
   <p>
    Quantu meritu da Diu
   </p>
   <p>
    O cumpà, chì n'averete!
   </p>
   <p>
    Rispose lu miò cumpare:
   </p>
   <p>
    Eu feraghju quantu possu
   </p>
   <p>
    Sò di li Paganellacci;
   </p>
   <p>
    Persuade eu nun li possu.
   </p>
   <p>
    Hanu a volpe in l'ascella
   </p>
   <p>
    Cù lu so mantellu addossu.
   </p>
   <p>
    Lu sapianu li Bunelli
   </p>
   <p>
    Lu sapianu li Marcucci.
   </p>
   <p>
    Si l'avianu capita
   </p>
   <p>
    Ci vuliamu falà tutti
   </p>
   <p>
    Carchi di munizione
   </p>
   <p>
    È di polvera è cartucci.
   </p>
   <p>
    Oh lu mio cane di posta!
   </p>
   <p>
    Oh lu mio fieru leone!
   </p>
   <p>
    Nun seria firmatu à quattru
   </p>
   <p>
    S'ellu avia munizione:
   </p>
   <p>
    L'averia lampatu in terra
   </p>
   <p>
    À Taddeu lu gran latrone.
   </p>
   <p>
    Duv'é lu mio curaghjosu?
   </p>
   <p>
    Lu mio campione duv'hè?
   </p>
   <p>
    Benchè tù fussi zitellu
   </p>
   <p>
    Si battutu quant'è trè.
   </p>
   <p>
    Quandu nun pudesti più ne
   </p>
   <p>
    Ti tumbasti da per tè.
   </p>
   <p>
    Per avè traditu à tè
   </p>
   <p>
    Ci serà croce d'onore...
   </p>
   <p>
    O Savè, lu mio figliolu
   </p>
   <p>
    Mi sentu crepà lu core!
   </p>
   <p>
    Mi so tumbata di piantu;
   </p>
   <p>
    Ma tantu nun possu more!
   </p>
   <p>
    == Referenze ==
   </p>
   <p>
    Salvatore Viale, Canti popolari corsi, 1855, Fabiani:Bastia
   </p>
   <p>
    Voceru
   </p>
  </body>
 </text>
</TEI>
