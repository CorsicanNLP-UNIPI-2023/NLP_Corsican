<TEI>
 <teiHeader>
  <fileDesc>
   <titleStmt>
    <title>
     Cervus elaphus corsicanus
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Cervus%20elaphus%20corsicanus"/>
     <date>
      2016-06-15T09:07:59Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Cervus elaphus corsicanus
   </head>
   <p>
    U Cervu di Corsica (Cervus elaphus corsicanus) hè un mammiferu chì faci parti di a famiglia di i Cervidae. U cervu di Corsica hè una sottuspezia di cervu (Cervus elaphus). U nomu veni da u fattu ch'eddu hè statu ussirvatu pa a prima volta in Corsica. Ma Cervus elaphus corsicanus hè una spezia endemica di a Corsica è di a Sardegna. Difatti, u cervu di Corsica era sparitu di Corsica à a fini di u sissanta. In Sardegna, ùn ni firmava più ca centu. A spezia era minacciata d'estinzioni. ma in u sittanta, a pupulazioni di Sardegna ghjugnia à 250-300 cerva. Avali, u risicu d'estinzioni s'hè alluntanatu, chì ci sò circa 6000 cerva in Sardegna è u cervu hè statu riintroduttu in Corsica.
   </p>
   <p>
    U cervu masciu di Corsica pesa circa 100 kilò. U cervu femina, a ronca, pesa circa 80 kilò.
   </p>
   <p>
    I nasciti si pruducini da maghju à lugliu. U cervu pò campà sin'à 14 anni.
   </p>
   <p>
    Ci sò uni pochi di diffarenzi trà u cervu di Corsica è di Sardegna, è u cervu cumunu d'Auropa uccidintali (cervus elaphus). U cervu di Corsica hè più chjucu. I so ghjambi sò più corti. U so pelu dinò hè appena più scuru. È l'incurratura di Cervus elaphus corsicanus hè menu sviluppata è impurtanta ca quidda di u cervu cumunu (cervus elaphus).
   </p>
   <p>
    == In Corsica ==
   </p>
   <p>
    Cervus elaphus corsicanus era sparitu di Corsica versu à fini di u sissanta. L'ultimu animali hè statu tombu in Pinia, accantu à Ghisunaccia.
   </p>
   <p>
    U cervu di Corsica hè statu riintroduttu in 1985 da u Parcu Naturali Rigiunali di Corsica, in associu incù a Rigioni sarda. I prima cervi sò stati lintati in 1998 in a rigioni di Quenza (Corse-du-Sud), in a vaddi di l'Asinau. In 1999, 24 cervi sò stati lintati annantu à a cumuna di Chisa.
   </p>
   <p>
    U cervu di Corsica mangna a lamaghja, a scopa, l'arbitru, u listincu, i frondi è a ghjandi di a leccia, è ancu i castagni.
   </p>
   <p>
    A pupulazioni corsa hè stimata oghji à circa 1300 cervi.
   </p>
   <p>
    In Corsica, u cervu ùn pò micca essa cunfusu incù un antru animali, parchì hè u solu riprisintanti di a famiglia di i Cervidae.
   </p>
   <p>
    Uni pochi di toponimi sò tistimonii di a prisenza anziana di u cervu in Corsica: par asempiu u paesi di Cervioni.
   </p>
   <p>
    == In Sardegna==
   </p>
   <p>
    Attualmenti, u risicu d'estinzioni di a spezia s'hè alluntanatu in Sardegna, induva ci sò più di 6000 cerva. A maiò parti di i cerva sò arrighjunati in a Sardegna miridiunali: in Sulcis (guasi 2.600 esemplari, frà mezu à i quali 1.000 in a Riserva di Monti Arcosu è 1.500 in i territori contigui di i furesti duminiali di Gutturu Mannu, Monte Nieddu è Is Cannoneris); in Sarrabus (più di 2.000 esemplari); in Monti di l'Iglesienti è di l'Arburesi (guasi 1.500 esemplari, frà i quali 1.250 in Arburesi è quissi altri in u Monti Linas è in u Monti Lerno.
   </p>
   <p>
    == Citazioni ==
   </p>
   <p>
    U cervu hè mintuvatu qualchi volta in a cultura è a litteratura corsa. Par esempiu:
   </p>
   <p>
    in u pruverbiu: À chì cervu ùn hè è cervu si crede, à u saltu di u fossu si n’avvede
   </p>
   <p>
    U cervu corsu hè dinò una canzona di u gruppu Diana di l'Alba
   </p>
   <p>
    in A nanna dlu bambinu di Monsignori di la Fuata: Par quisti punti, par sopra issi cuddetti Vi sò li mufri, li ronchi è li cirvetti.
   </p>
   <p>
    in a tupunumia corsa: Cervioni, a Grotta di u Cervu in u Lugu di Nazza, Pedicervu in Ventisari
   </p>
   <p>
    == Prutizzioni ==
   </p>
   <p>
    U cervu di Corsica hè statu scrittu in 2000 annantu à a lista rossa di i spezii minacciati di l'IUCN.
   </p>
   <p>
    In Italia, u cervu di Corsica hè scrittu dinò annantu à u righjistru di i spezii particularmenti prutetti, à u liveddu naziunali (art. 2 L. 157/92) è rigiunali (art 5 L.R. 23/98).
   </p>
   <p>
    == Da veda dinò==
   </p>
   <p>
    i Mammiferi di Corsica
   </p>
   <p>
    a Ronca
   </p>
   <p>
    == Rifarenzi ==
   </p>
   <p>
    Cervus elaphus corsicanus, Natura 2000 (in francesu)
   </p>
   <p>
    Bellagamba, Ghjambattista, Una scelta di pruverbii corsi, 1988, Adecec
   </p>
   <p>
    Della Foata, Paulu Matteiu, 1973, "Poesie Giocose in lingua vernacula della pieve d'Ornano"
   </p>
   <p>
    ==Liami==
   </p>
   <p>
    U cervu parcu naturali di Corsica
   </p>
   <p>
    Cervidae
   </p>
   <p>
    Mammiferi di Corsica
   </p>
  </body>
 </text>
</TEI>
