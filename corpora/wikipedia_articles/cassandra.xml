<TEI>
 <teiHeader>
  <fileDesc>
   <titleStmt>
    <title>
     Cassandra
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Cassandra"/>
     <date>
      2015-07-03T12:43:11Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Cassandra
   </head>
   <p>
    Cassandra hè una figura di a mitulugia greca. Hè ricurdata da Omeru, Apollodoru è Iginu.
   </p>
   <p>
    Era a suredda coppia di Elenu, fiddola di Ecuba è di Priamu rè di Troia. Fù sacirdutessa in u tempiu di Apollu da u quali ebbi a facultà di a prufezia. Difatti, prividia terribuli sventuri è era par via di cunsiquenza mal'vista da monda aghjenti.
   </p>
   <p>
    == U mitu ==
   </p>
   <p>
    === U donu di a prufezia ===
   </p>
   <p>
    Ci sò diffarenti virsioni nantu à l'urighjina di u donu prufeticu di Cassandra. Sicondu una prima virsioni, u ghjornu di l'annivirsariu di so babbu, fù cilibrata una festa in u santuariu di Apollu Timbreo è Cassandra è u frateddu coppiu Eleno, stanchi da u ghjocu, si addurmintetini drintu mentri i so genitori i smintichetini, abbacinati da u vinu. A matina dopu, Ecuba corsi à u tempiu è urlò di tarrori quand'idda vidi ch'è i sarpi sacri stavani divurendu l'arechji di i criaturi par purificà li. I sarpi subitu vultetini à daretu, rampichendu sin'à un arburettu d'addoru, è da quiddu mumentu, Eleno è Cassandra praticoni l'arti prufetica.
   </p>
   <p>
    Sicondu un'antra virsioni, a più famosa, Apollu, par vadagna u so amori, li dunò a dota prufetica ma, una volta ricivutu u donu, Cassandra rifiutò di cunceda si ad eddu: adiratu, u diu li sputò nantu à i labbra è incù stu gestu a condannò à firmà sempri inascultata.
   </p>
   <p>
    === Prufetessa inascultata ===
   </p>
   <p>
    Sempri criatura, à a nascita di Paride pridissi u so rollu di distruttori di a cità, prufezia micca criduta da Priamu è Ecuba ma cunfirmata da Esaco, interpreti di sogni, chì cunsigliò à i suvrani di espona u picculu nantu à u monti Ida. Paride parò si salvò è
   </p>
   <p>
    quandu divintò adultu vultò à Troia par participà à i ghjochi; duranti a cumpetizioni, fù ricunnisciutu da a suredda, chì chersi à u babbu è à i frateddi di uccida lu, scatinendu a riazzioni cuntraria è fendu vultà u ghjovanu Paride à u so rangu uriginali di principi. Prufitizò sciaguri quandu u frateddu partì par righjunghja Sparta, pridiscindu u rapimentu di Elena è a caduta succissiva di Troia. Ritinuta una di i più beddi frà i fiddoli femini di Priamu ebbi parichji pritindenti, frà i quali Otrioneo di Cabeso è u principi frigiu Corebo, morti tremindù duranti a guerra di Troia, u prima uccisu da Idomeneo, l'altru da Neottolemo (u fiddolu di Achilli, dittu ancu Pirro), o, sicondu altri fonti, da Peneleo. Quandu u cavaddu di legnu fù intruduttu in cità, svilò à tutti ch'è à u so internu ci erani suldati grechi, ma firmeti inascultata. Solu Laocoonte criditi à i so paroli è si unì à a so prutesta, essindu par quissa punitu da a dea Atena, favurevuli à i grechi, chì u feci uccida da dui sarpi marini à tempu à i fiddoli, facendu passà l'attu com'è vulintà di Puseidonu, divinità prutittrici di i troiani, dendu cussì a via à l'ira di u diu di i mari u quali si scatinarà à u ritornu in patria di i combattenti di u Pilupunnesu.
   </p>
   <p>
    === A morti ===
   </p>
   <p>
    A cità di Troia fù cussì cunquistata da i grechi, chì li detini focu, massacrendu ni i citatini. I membri di a famidda riali si rinchjusini in i tempia troiani, ma tuttu quissa durò pocu. Priamu murì nantu à l'altari di u santuariu uccisu da Neottolemo mentri Cassandra, chì s'era rifughjata in u tempiu di Atena, fù truvata da Aiace di Locride è stuprata sopra à locu. Strascinata via da l'altari, agguantò a statua di a dea, ch'è Aiace, miscridenti è disprizzanti cù i dii, feci cada da u pedistallu. Par via di u so cumpurtamentu funi puniti tutti i principi grechi, chì ùn ebbini felici ritornu in casa. U stessu Aiace fù punitu incù a morti da Atena è Puseidonu. Cassandra divintò dunqua ustaghju di Agaminnonu è fù purtata da iddu à Micene.
   </p>
   <p>
    Ghjunta in cità, prufitizò à l'Atride a so ruvina, ma quist'ultimu ùn volsi creda à i so paroli, cadindu cussì in a cuspirazioni urganizata contru à iddu da a moglia Clitemnestra è da Egisto, in a quali murì Cassandra.
   </p>
   <p>
    Hè friquenti l'attribuzioni di l'appiddativu "Cassandra" à i parsoni chì, puri annuncendu avvinimenti sfavurevuli ghjustamenti privisti, ùn sò micca criduti, ed hè ditta "sindromu di Cassandra" a cundizioni di quidda chì furmulighja iputesi pessimistichi ed hè cunvintu di ùn pudè fà nudda par evità ch'iddi si rializini.
   </p>
   <p>
    == L'Alessandra di Licofrone ==
   </p>
   <p>
    Licofrone, pueta calcidesu di l'IV-III seculu a.C., cumposi un puema epicu in trimetri giambici, l'Alessandra, , sinonimu grecu di Cassandra, in u quali discrissi i so prufezii incù un stili oscuru è enigmaticu ma di grandi fascinu.
   </p>
   <p>
    == Noti ==
   </p>
   <p>
    == Bibliugrafia ==
   </p>
   <p>
    Omeru, Iliadi XXIV, 697-706 è Odissea XI, 405-434
   </p>
   <p>
    Eschilu, Orestea
   </p>
   <p>
    Euripidi, I Troiani è Elettra
   </p>
   <p>
    Christa Wolf, Cassandra, Edizioni è/o, 1990. ISBN 88-7641-083-X
   </p>
   <p>
    Eschilu, Agaminnonu
   </p>
   <p>
    Virghjiliu, Eneidi Libru II
   </p>
   <p>
    Marion Zimmer Bradley, A Torcia
   </p>
   <p>
    == Da veda dinò ==
   </p>
   <p>
    Licofrone
   </p>
   <p>
    Alessandra di Licofrone
   </p>
   <p>
    Priamu
   </p>
   <p>
    Otrioneo
   </p>
   <p>
    Corebo (Eneidi)
   </p>
   <p>
    Guerra di Troia
   </p>
   <p>
    Parsunaghji di l'Iliadi
   </p>
   <p>
    Parsunaghji di l'Eneidi
   </p>
   <p>
    Parsunaghji liati à un'antunumasia
   </p>
   <p>
    Parsunaghji di u De mulieribus claris
   </p>
   <p>
    ==Fonti==
   </p>
   <p>
    'Ss'articulu pruveni in parti o in tutalità da l'articulu currispundenti di a wikipedia in talianu.
   </p>
  </body>
 </text>
</TEI>
