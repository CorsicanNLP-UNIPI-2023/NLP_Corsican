<TEI>
 <teiHeader>
  <fileDesc>
   <titleStmt>
    <title>
     Valle di Cuminu
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Valle%20di%20Cuminu"/>
     <date>
      2019-01-30T13:24:21Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Valle di Cuminu
   </head>
   <p>
    A valle di Cuminu  hè situata in a pruvincia di Frusinone, ma ind’è l'area appartenente sturicamente à l'Alta Terra di Lavoru, à ridossu di l'Appenninu abruzzese di u Parcu naziunale di Abruzzu, Laziu è Mulise.
   </p>
   <p>
    Currisponde grossu modu à l'altu bacinu di u fiume Melfa, chì l'attraversa sfucendu ind’a valle di u Liri attraversu una gola rosa ind’è i calcarii di u monte Cairu.
   </p>
   <p>
    == Dinuminazione ==
   </p>
   <p>
    L'origine di u nome, secondu una tradizione cunsulidata, à spessu messa in discussione, ricullerebbe à a cità di Cominium, di chè Titu Liviu è Dionigi d'Alicarnassu narronu u scaticamentu in u 293 a.C., durante a terza guerra sannitica. Ancu sì in nessuna epigrafe di epuca rumana scuperta ind’a zona apparisce u nome di a cità, ind’è u Medievu a valle sana era già dinuminata Cuminu ind’è documenti, è cù questu nome hè presente ind’è scritti di Flaviu Biondo è Leandru Alberti. U nome hè sempre sopravvissutu ind’è l'usu pupulare, è cumparisce ind’a dinuminazione officiale di San Dunatu Val di Cuminu, di a XIV cumunità muntagnola "Valle di Cuminu" è di l'Unione di e cumune "Val di Cuminu".
   </p>
   <p>
    == Storia ==
   </p>
   <p>
    ==== Antichità ====
   </p>
   <p>
    U ritruvamentu di oggetti in petra lavurata in varie lucalità di a valle testimuneghja a presenza di insediamenti umani ricullendu à a preistoria. Ma e testimunianze archeologiche acquistenu una fisionumia più chjara à parte da a presenza nant’à u territoriu di e pupulazione oscu-sabelliche (a valle si situava in una zona à u limitu di l’aree abitate da i Volsci è da i Sanniti) fin’à tutta l'epuca rumana: u ponte rumanu di Casalatticu, u tempiu di Mefite vicinu à Casalvieri (in lucalità Pescarola), indù in u 1990 sò stati ritruvati numerosi ex voto, frammenti fittili è munete di età republicana è imperiale, i mura poligunali di Vicalvi è di San Fedele vicinu à San Dunatu Val di Cuminu, l’epigrafe di Santa Maria di u Campu à Alvitu, u tempiu di Mefite scupertu in u 1958 à a sorgente di u Melfa, vicinu à u santuariu di Cannetu à Settefrati.
   </p>
   <p>
    In antichità u centru più impurtante era Atina, sede di l'omonima prefettura rumana, chì a so antichissima origine hè attestata dinù da u passu di l'Eneide duve è enumerata, incù l'appellativu di potens, frà e cinque cità di u Laziu chì preparetenu l’arme pè a guerra di Turnu contr’à Enea. Secondu una tradizione mitica a cità fù fundata da Saturnu, è cunserva i resti di mura poligunali à grossi blocchi di petra è numerose tistimunianze di epuca rumana: epigrafi, sculture, ceramiche.
   </p>
   <p>
    Di Atina cun tutta prubabilità fù nativu u consule Luciu Munaziu Plancu, fundadore di Lugdunum (Lione).
   </p>
   <p>
    In u museu civicu archeologicu di Atina sò videvuli numerosi resti pruvenenti da varie lucalità di a valle.
   </p>
   <p>
    ==== Medievu ====
   </p>
   <p>
    Incù i so castelli, chì currispondenu quasi perfettamente à l’attuali paesi (Atina, Agnone - oghje Villa Latina -, San Biasgiu Saraciniscu, Piciniscu, Settefrati, San Dunatu Val di Cuminu, Gallinaru, Alvitu, Vicalvi, Campuli Appenninu, Casalvieri, Casalatticu), ind’è u Medievu a valle appartense à u ducatu lungubardu di Spoletu, à u principatu di Capua, à a cuntea di Aquinu, à a cuntea di i Marsi, finu à fà parte di u Regnu unificatu da i Nurmandi, cum’è cuntea è poi ducatu autonumu dettu Statu di Alvitu, centru chì frattantu era cresciutu di impurtanza.
   </p>
   <p>
    E famiglie più impurtante chì ebbenu a signuria nant’à valle fùbbenu i d’Aquino, i Cantelmo, i Borgia è poi i Gallio.
   </p>
   <p>
    A valle di Cuminu à partì da l'epuca altu-medievale fù à longu cumunque sott’à l'influenza di i grandi munasteri benedettini di Montecassinu è di San Vincensiu à u Vulturnu, chì ne disegnetenu u prufile religiosu è culturale.
   </p>
   <p>
    Di u periodu medievale sò testimunianza e ruine di chjese, castelli, torre è muri in quasi tutti i paesi, in particulare i castelli di Alvitu è Vicalvi è u palazzu Cantelmo di Atina.
   </p>
   <p>
    ==== Età muderna ====
   </p>
   <p>
    Di u Regnu di Napuli o Duie Sicilie seguitò u destinu; subitu dopu l'unificazione risurgimentale fù teatru di impurtante azzione di resistenza antiunitaria (a cusiddetta predaghjina, chì era statu presente dinù ind’è u corsu di a guerriglia contru-rivuluziunaria durante l'invasione francese giacubina) è fece parte di a pruvincia di Caserta, restendu incurpurata ind’a Terra di Lavoru fin’à u 1927, annu chè fù inserita, incù tuttu u distrettu di Sora, ind’a nova pruvincia di Frusinone, ind’è u Laziu.
   </p>
   <p>
    Oltre à i tradiziunali castelli cuminensi, posti in chjerchju longu l’arice di a valle, appartenente à l'anticu ducatu di Alvitu, facenu parte di a cumunità muntagnola valle di Cuminu i paesi di Belmonte Castellu, tradiziunalmente legatu à Atina, Posta Fibrenu, Campuli Appenninu, Pescusolidu è Funtechiari. Vi sò inclusi dinù i paesi di l'area di e Mainarde: Vallerutonda, Acquafundata è Viticusu, sturicamente gravitanti nant’à Montecassinu è appartenenti à a Terra Sancti Benedicti.
   </p>
   <p>
    == Giugrafia ==
   </p>
   <p>
    Da u puntu di vista giugraficu a valle di Cuminu si presenta cum’è un'ampia conca quasi circulare di 244 km² in bona parte circundata da monti. À sud, ind’a zona di Casalatticu, si trovanu i cuntraforti settentriunali di u monte Cairu (cun altezze intornu à i 1000 m s.a/u.m.); à sudeste di Piciniscu a Serra Pianu; u territoriu di Piciniscu si alza fin’à u versante laziale di u massicciu di a Meta (2241 m), a cui cima più alta hè u monte Petrosu (2247 m). Oltre Piciniscu u paisagiu hè caratterizatu da a valle di u primu corsu di u Melfa, a cui surgente hè ind’a valle di Cannetu (1020 m s.a/u.m.).
   </p>
   <p>
    Subitu dopu a linea di cunfine trà Laziu è Abruzzu percorre u fondu di a valle, fin’à a lucalità di i Trè Cunfini (1496 m). Pruseguendu versu Settefrati è San Dunatu Val di Cuminu, si trova una longa dursale chì culmina ind’a rocca Altiera (2085 m). À nord a confina di a valle di Cuminu hè signatu da un gruppu muntuosu chì hà un'altezza media di 1800 m. À nord ovest, frà Campuli Appenninu è Alvitu, a dursale hè di circa 1000 m. Versu u sudu punente a cunfurmazione di a valle hè caratterizata da una zona cullinare chì ùn supera micca i 500 m: quì a confina naturale ùn hè micca signata cun netta discuntinuità da i rilievi muntuosi, quantu piuttostu da a linea di spartiacque frà u Melfa è u Fibrenu.
   </p>
   <p>
    L'altezza media di fondu di a valle, à andamentu cullinare, hè di circa 500 metri è ind’a so zona più bassa, à sud, scende fin’à 320 m: hè prevalentemente di furmazione eucenica è pliucenica, mentre à a basa di a cinta di i monti calcarii, ricullenti à u Cretaceu, c'hè una forte presenza di falde clastiche. À tempi antichi una parte di a valle era sicuramente occupata da un lagu: prima chì u fiume si scavassi a gola vicin’à Casalvieri l’acque di u Melfa (la Melfa ind’è u parlatu lucale) ristagnavanu nant’à u latu sudovest finu à trabuccà in u Fibrenu, incù u quale prubabilmente furmava una sola zona lacustra.
   </p>
   <p>
    A valle di Cuminu hè inserita in una zona sismica di gradu 1 è hè stata frequentemente teatru di terramoti dinù impurtanti, cum'è in u 1349, in u 1654, in u 1915 è in u 1984.
   </p>
   <p>
    I centri storichi di i paesi-castelli sò cullucati nant’à un’altezza da 600 à 800 m, mentre u fondu di a valle, quandu e cundizione storiche u permettianu, hè statu sempre caratterizatu da a presenza di case culoniche sparse è di accasamenti aggregati, a cui pupulazione ind’è l’ultimi decennii hà tendenzialmente supranatu quella di i nuclei più alti di origine altumedievale.
   </p>
   <p>
    A Marsica (Opi è Pescasseruli) si raghjunghje incù una carruzzevule da San Donatu Val di Cuminu attraversu u passu di Forca d'Aceru, oltre chì da numerosi passi di stradotti (i tratturi)), cum’è u passu di l'Orsu chì da a valle di Cannetu (Settefrati), ind’è u versante laziale di u Parcu naziunale di Abruzzu, Laziu è Mulise, cunduce à Opi, u passu di Forca Resuni chì cunduce à Civitella Alfedena è à Villetta Barrea, u passu di Pian di i Monachi chì, scavalchendu u massicciu di a Meta, da u territoriu di Piciniscu sbocca ind’è l'altu Mulise à Pizzone, in pruvincia di Isernia. U Mulise si raghjunghje dinù cun una carruzzevule chì da San Biasgiu Saraciniscu arriva ind’è l'alta valle di u Vulturnu, vicin’à Scapuli è Colli à Vulturnu. Da u latu laziale a valle di Cuminu hè cullegata incù alcune strade oghje abbastanza comude sia à Sora, attraversu Vicalvi chì à Cassinu, attraversu Atina.
   </p>
   <p>
    A pupulazione, chì in u 1901 era di circa 28.000 abitanti, oghje ragghjunghje à malapena i 20.000: a diminuzione hè stata causata soprattuttu da l'emigrazione, principiata à parte da l’anni ottanta di l'Ottucentu è diretta soprattuttu versu a Francia, a Gran Bretagna è i Stati Uniti.
   </p>
   <p>
    Da u puntu di vista linguisticu a lingua di a valle di Cuminu, ricca di tante varietà lucale, appartene à u gruppu di i dialetti campani: prupriamente hè un dialettu nord-campanu, incù forti influssi è scambii cù l'area mulisana è una cunsiderevule influenza laziale, peraltru sempre criscente, dinù à causa di l'assettu puliticu-amministrativu chì da u 1927 l’hà separatu da u restu di u so pluriseculare territoriu, inserendu la ind’è u Laziu.
   </p>
   <p>
    == Ecunumia è turisimu ==
   </p>
   <p>
    Ind’a valle, in u passatu caratterizata da una forte presenza di terreni seminati à frumentu, granone è luserna è di culture di vita è di ulivu, dinù oghje si pruducenu vinu è oliu d'uliva di qualità: in particulare a vinificazione di l’uve di cabernet è di altri uvizzi di valore, principiata dopu a metà di l'Ottucentu è affinata si à u filu di l’anni, hà datu locu à a DOC di Atina. Dinù a pasturizia (buvini è soprattuttu ovini) hè stata pè seculi una risorsa di primu ordine, pè a presenza di ottimi terreni pè l'alpaghju à l’altezze maiò: questu ha datu locu à a pruduzzione di ricotta è casgii ancu avà reputata, nonustante a diminuzione quantitativa di st'attività.
   </p>
   <p>
    A Cumunità muntagnola Valle di Cuminu hè l’oggettu di un discretu muvimentu turisticu, dinù pè le rientrate estive di l’emigrati è di i so discendenti; rivestenu interessu in particulare u Parcu naziunale di Abruzzu, Laziu è Mulise, incù i monti di a Meta, Forca d'Aceru pè u schì di fondu, una lucalità pocu distante da San Donatu Val di Cominu pè u schì alpinu, u castellu Cantelmu, u castellu di Vicalvi, u castellu di Piciniscu, a riserva naturale di u lagu di Posta Fibrenu, u "Centru Orsu", area faunistica di l'orsu brunu marsicanu à Campuli Appenninu, u museiu di l’animali nutturni à Piciniscu, i santuarii di a Madonna di Cannetu vicinu à a surgente di u Melfa, di San Gherardu di Silions à Gallinaru è di San Donatu d'Arezzu in u paese omonimu, u cui cultu hè attestatu in un documentu di u 778. Suggestiva hè dinù a prucessione nutturna di a rientrata à Settefrati di l'imagine di a Madonna di u Santuariu di Cannetu, u di 22 aostu.
   </p>
   <p>
    Trà e numerose tradizione fulcloriche presente ind’a valle hè particularmente significativa quella di i zampugnari. Ind’a zona di Piciniscu, San Biasgiu Saraciniscu è Villa Latina - incù una stretta integrazione cun u vicinu Mulise, in particulare cù Scapuli- l'attività ligata à a pruduzione è à u sonu di a zampogna hè dinù assai intensa. In l’ultimi anni, accantu à l'abituale "migrazione tempuranea" di u periudu nataliziu, si sò affirmate varie iniziative di apprufundimentu è di riscuperta culturale di questa tradizione, sia da u puntu di vista musicale chì da u puntu di vista etno-antropologicu..
   </p>
   <p>
    L'esistenza di artisti ambulanti stagiuneschi pruvenenti da a valle di Cuminu è da e zone cunfinente di l'alta valle di u Liri hè ducumentata finu da u XVIII seculu. In u XIX seculu l'Inchiesta agraria (pè u circundariu di Sora ammenta l'antica tradizione vagabonda di i muntagnoli di Piciniscu è San Biasgiu Saraciniscu, sonadori è cunduttori di orsi pè spettaculi di piazza. A memoria orale di spettaculi cun "ballu di l'orsu" tenuti da alcuni abitanti di San Biasgiu è di Carditu di Vallerutonda si è cunservata fin’à l’anni ottanta di u seculu scorsu.
   </p>
   <p>
    St’intensa attività stagiunesca, chì à volte interessava gruppi famigliali sani chì si trasferivanu tempuraneamente in Francia è in Inghilterra, è chè a valle avia in cumunu incù una grande quantità di centri appenninichi chjuchi posti frà i 600 è i 1200 metri di altezza hè stata cunsiderata cum’è u prutotipu è l'iniziu di l'emigrazione vera è propria.
   </p>
   <p>
    ==Note==
   </p>
   <p>
    == Bibliugrafia ==
   </p>
   <p>
    Ghjuvanni Paulu Mattia CASTRUCCI, Discrizzione di u ducatu d'Alvitu in u regnu di Napuli in Campagna felice. Napuli, Piscopo, 1863.
   </p>
   <p>
    Diunigi ANTONELLI, Settefrati in u Medievu di Val Cuminu. Castelliri, Tipografia editrice Pasquarelli, 1994.
   </p>
   <p>
    Diunigi ANTONELLI, U Castellu medievale di Piciniscu. Sora, C&amp;V Published, 1997.
   </p>
   <p>
    Daniela FARINA, U dialettu di San Dunatu in Valcuminu. Alvitu, GAL (stampa Formia Graficart), 2001.
   </p>
   <p>
    Armandu MANCINI, A storia di Atina. Bulogna, Forni, 1990.
   </p>
   <p>
    == Da vede dinù ==
   </p>
   <p>
    Distrettu di Sora
   </p>
   <p>
    Valle di u Liri
   </p>
   <p>
    Valle Ruvetu
   </p>
   <p>
    Melfa
   </p>
   <p>
    Cuntea di Alvitu
   </p>
   <p>
    Ducatu di Alvitu
   </p>
   <p>
    Ducatu di Sora
   </p>
   <p>
    Parcu naziunale di Abruzzu, Laziu è Mulise
   </p>
   <p>
    Cumunità muntagnola Valle di Cuminu
   </p>
   <p>
    == Ligami ==
   </p>
   <p>
    Italia
   </p>
   <p>
    Laziu
   </p>
   <p>
    Pruvincia di Frusinone
   </p>
  </body>
 </text>
</TEI>
