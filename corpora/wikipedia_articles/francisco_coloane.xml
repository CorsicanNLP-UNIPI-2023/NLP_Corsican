<TEI>
 <teiHeader>
  <fileDesc>
   <titleStmt>
    <title>
     Francisco Coloane
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Francisco%20Coloane"/>
     <date>
      2015-07-06T07:57:37Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Francisco Coloane
   </head>
   <p>
    Francisco Coloane (Quemchi, 19 lugliu 1910 - Santiago di u Cili, 5 aostu 2002) hè statu un scrittori cilenu. Hè cunsidaratu un di i più grandi rumanzieri latinu-americani di u XX seculu.
   </p>
   <p>
    Parechji critichi l'ani ancu paragunatu à autori com'è Ghjaseppu Conrad è Herman Melville. Si riteni ch'è i so opari aghjini furtamenti influinzatu, aldilà di un'intreia generazioni di scrittori sudamericani, ancu l'opara di Bruce Chatwin.
   </p>
   <p>
    U sensu di grandezza è di putenza di a natura, da i muntagni à i pianuri di a Patagunia, da a scunfinata sulitudina di i diserti à l'uceanu, hè diffusu in tutti i so opari.
   </p>
   <p>
    Una volta Coloane dissi, parlendu di ciò chì l'avia spintu à scriva, ch'eddu era divintatu scrittori par nustalgia, par via di a mancanza di u mari è di i so isuli.
   </p>
   <p>
    == Biugrafia ==
   </p>
   <p>
    Francisco Coloane nascì in Cili, à Quemchi, in a pruvincia di u Chiloé. U so babbu, Juan Agustín Coloane, fù capitanu di a prima baliniera cilena è a so mamma, Humiliana Cárdenas, era una piccula prubitaria tarrania.
   </p>
   <p>
    À l'ità di 15 anni avia dighjà persu tremindù i parenti. Truvendu si custrettu à stantà u so pani, abbandunò a scola salesiana ind'eddu studiava è truvò travagliu com'è marinaru, annantu à i barchi longu i canali, com'è pidonu in i tinuti agriculi di a pampa australi, è participò ancu à i ricerchi pitrulifari in a zona di u Strettu di Magellanu.
   </p>
   <p>
    À l'iniziu di l'anni Trenta, Francisco Coloane si tramutò in Santiago di u Cili, in cerca d'oppurtunità migliori. Quì truvò travagliu com'è ridattori par u ghjurnali L'Ultimi Nutizii. Calchì annu dopu cuminciò à scriva raconti chì funi publicati da parechji ghjurnala è rivisti.
   </p>
   <p>
    Coloane conta i so numarosi viaghji, cumpiiti à cavaddu, in navi, barca, vilieri. In u 1947 participò à una spidizioni di carattaru scentificu-militara in l'Antartidi; viaghjò in a rigioni australi di u Cili incù Etvušenko, u pueta russiu. Trascorsi dopu dui anni in China, viaghjendu à traversu a Mongulia, chì li ricurdò cusì da vicinu l'infiniti distesi di a Patagunia, ind'eddu avia trascorsu parti di a so ghjuvantù. Viaghjò dopu finu à i Galapagos, ussirvendu è discrivendu incù passioni un patrimoniu naturali inparagunevuli è senza difesa.
   </p>
   <p>
    Coloane hà fattu cunnoscia aldilà di i so probbii cunfini i rigioni più isulati è scunnisciuti di u Cili: a parti più australi di a terra, a pruvincia di u Strettu di Magellanu è, di manera particulari, a Terra di u Focu. U mondu à a fini di u mondu di Coloane hè un uceanu grisgiu è burrascosu, è i so acqui sò pupulati di baleni è balinieri, vechji marini, piscadori è timpesti.
   </p>
   <p>
    Ci conta Marcu Biancarelli una passata chì cuncerna Francisco Coloane, quand'eddu intrì in l’Accademia Cilena di a Lingua, in 1980 è ch'eddu citò in u so discorsu d’intrunisazioni i paroli di i lingui minacciati di l'Indiani di a Terra di u Focu è di Patagunia, chì dimostra u cuncernu di Coloane cù i lingui minacciati di sparizioni è a prutizzioni di a diversità linguistica è culturali.
   </p>
   <p>
    In più di quissa hà cuntatu a vita simplicia d'essari umani à quandu vitturiosi, à quandu scunfitti, ma sempri impignati in una lotta senza tregua, in un' atmusfera mistiriosa è magica, à mità strada trà lighjenda è rialità. Non solu quissa si trova parò in i so pagini, ma ancu u racontu di a storia di u Cili, cumpresa a storia tragica di i dittaturi, di a parsicuzioni pulitica chì hà custrettu molti à essa esiliati è à abbandunà u so paesi probbiu .
   </p>
   <p>
    Coloane riciviti u Premiu Naziunali di a Litteratura in 1964 è murì in a so casa di Santiago di u Cili u 8 aostu 2002.
   </p>
   <p>
    == Opari ==
   </p>
   <p>
    L'ultimu murzu di a Baquedano (El Ultimu Grumete de a Baquedano), 1941
   </p>
   <p>
    Capu Horn (Cabo de Hornos), 1941
   </p>
   <p>
    A Tierra di u Fuego s'è apaga (tiatru), 1945
   </p>
   <p>
    I balenieri di Quintay (Golfu de Penas), 1945
   </p>
   <p>
    I cunquistadori di l'Antartidi (Los conquistadores de l'Antártica), 1945
   </p>
   <p>
    Terra di u focu (Tierra di u Fuego), 1956
   </p>
   <p>
    Viaje à l'Este, 1958
   </p>
   <p>
    Suvitendu a balena (El Camino de a Ballena), 1962
   </p>
   <p>
    Terra d'ubliu (El témpano de Kanasaka y otros cuentos), 1968
   </p>
   <p>
    Cacciadori d'Indios (El Guanaco blanco), 1980
   </p>
   <p>
    Crónicas de l'India, 1983
   </p>
   <p>
    Velero anclado, 1995
   </p>
   <p>
    Cuentos completos, 1999
   </p>
   <p>
    Una vita à a fini di u mondu (Los pasos di u hombre), 2000
   </p>
   <p>
    Naufraghji, 2002
   </p>
   <p>
    Galapagos (Traverìas y traversuras el las Galàpagos), 2002
   </p>
   <p>
    Antartidi (A campana nevegante), Guanda, 2006
   </p>
   <p>
    Papeles recortados (escritos sobre annantu à vida en Chjina), LOM, 2004, incù intruduzioni d'Armendu Uribe
   </p>
   <p>
    Última carta, Editorial Universidad de Santiago, 2005
   </p>
   <p>
    == Noti ==
   </p>
   <p>
    ==Liami==
   </p>
   <p>
    Marcu Biancarelli, Diversità è dimucrazia, in Cusmugrafia, Colonna Edizioni, 2011.
   </p>
   <p>
    ==Fonti==
   </p>
   <p>
    'Ss'articulu pruveni in parti o in tutalità da l'articulu currispundenti di a wikipedia in talianu.
   </p>
   <p>
    Biugrafia
   </p>
  </body>
 </text>
</TEI>
