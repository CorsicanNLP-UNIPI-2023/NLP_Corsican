<TEI>
 <teiHeader>
  <fileDesc>
   <titleStmt>
    <title>
     L'invernu in Corsica
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/L%27invernu%20in%20Corsica"/>
     <date>
      2014-03-23T14:29:46Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    L'invernu in Corsica
   </head>
   <p>
    L'invernu in Corsica hè una puesia da u pueta è autore corsu Santu Casanova. Face parte di Fiori di Cirnu, publicatu in u 1930. Hè stata publicata dinò in l'Almanaccu populare per l'annu 1931.
   </p>
   <p>
    ==L'invernu in Corsica==
   </p>
   <p>
    Tutte le nostre muntagne
   </p>
   <p>
    Parenu tante spusate ;
   </p>
   <p>
    I gigli si sò sfiurati
   </p>
   <p>
    Par copre le so vallate,
   </p>
   <p>
    È l'acque di li ruscelli
   </p>
   <p>
    Lucenu cum'è vitrate.
   </p>
   <p>
    Soffia in orrida timpesta
   </p>
   <p>
    La più cruda tramuntana ;
   </p>
   <p>
    Ogn'acellu infritulitu
   </p>
   <p>
    Da i monti s'alluntana,
   </p>
   <p>
    È la volpe di rapina
   </p>
   <p>
    Porta carne in la so tana.
   </p>
   <p>
    Cumu faranu li ricchi
   </p>
   <p>
    Cundannati à lu fucone ?
   </p>
   <p>
    Ùn piengu li puvarelli
   </p>
   <p>
    Chì campanu di canzone ;
   </p>
   <p>
    Cù a spiranza sempre in pettu
   </p>
   <p>
    Spegnenu lu nivaghjone.
   </p>
   <p>
    Furtuna chì u parcittore
   </p>
   <p>
    Ùn si move di ghjinnaghju
   </p>
   <p>
    Ma sorte quand'è lu cuccu
   </p>
   <p>
    Versu li primi di maghju
   </p>
   <p>
    È manda le carte gialle
   </p>
   <p>
    Par fa scorn'à u rusulaghju !
   </p>
   <p>
    Si vo' un aveta cappotti,
   </p>
   <p>
    Nè piloni, nè mantelli,
   </p>
   <p>
    Racumandate vi à un focu,
   </p>
   <p>
    Stu babbu di l'urfanelli,
   </p>
   <p>
    Ma un appiccate pignatta
   </p>
   <p>
    Chì sò chjusi li macelli.
   </p>
   <p>
    Cuminciate puru avà
   </p>
   <p>
    À fà lu quarisimale ;
   </p>
   <p>
    U dighjunu sara longu
   </p>
   <p>
    È cortu lu carnavale ;
   </p>
   <p>
    In Corsica ùn ci hè più Pasqua
   </p>
   <p>
    Nè fistini di Natale.
   </p>
   <p>
    Fussimu puru bugiardi
   </p>
   <p>
    Cum'è certi diputati,
   </p>
   <p>
    Turnassinu l'anni d'oru
   </p>
   <p>
    Da noi tantu suspirati,
   </p>
   <p>
    Chì saria u nostru dicoru
   </p>
   <p>
    D'esse tutti furtunati.
   </p>
   <p>
    Ma sò puri desiderii,
   </p>
   <p>
    Illusione di ciarbellu !
   </p>
   <p>
    Qual'hè ch'ùn pensa ricchezze,
   </p>
   <p>
    Qual'hè ch'ùn face un castellu,
   </p>
   <p>
    Durmendu nantu le piume,
   </p>
   <p>
    Ancu sottu lu mantellu ?
   </p>
   <p>
    Oh ! sonnii ne femu tutti
   </p>
   <p>
    A prò di li nostri cari !
   </p>
   <p>
    Li prighemu la furtuna
   </p>
   <p>
    È l'incenzi di l'altari,
   </p>
   <p>
    È curone di l'alloru
   </p>
   <p>
    Cù li tituli più rari.
   </p>
   <p>
    Ma li sonnii è le chimere
   </p>
   <p>
    Chì l'omi facenu in lettu,
   </p>
   <p>
    Prima chì venga lu ghjornu
   </p>
   <p>
    Spariscenu senza effettu,
   </p>
   <p>
    È li monti di ricchezze
   </p>
   <p>
    Lascianu lu campu nettu.
   </p>
   <p>
    State vi ne à lu fucone
   </p>
   <p>
    Cusgendu li vostri stracci,
   </p>
   <p>
    Parchì la furtuna ceca
   </p>
   <p>
    Hà lasciatu li pagliacci,
   </p>
   <p>
    È vive cù l'impustori
   </p>
   <p>
    Chì guidanu i pupulacci.
   </p>
   <p>
    Allivate li figlioli,
   </p>
   <p>
    Fate ne corsi di core,
   </p>
   <p>
    Par cunsirvà quella razza
   </p>
   <p>
    Ch'era sempre pronta à more
   </p>
   <p>
    Pa la Patria, pa la Croce,
   </p>
   <p>
    Pa la vita è par l'onore.
   </p>
   <p>
    Avà chi face lu fredu,
   </p>
   <p>
    Aggruppati à lu fucone,
   </p>
   <p>
    Cuntate le storie corse
   </p>
   <p>
    È cantate le canzone
   </p>
   <p>
    Di Sampieru è Sambucucciu,
   </p>
   <p>
    Paoli è Nabulione.
   </p>
   <p>
    L'invernu sarà piu cortu
   </p>
   <p>
    È lu fredu menu forte ;
   </p>
   <p>
    I zitelli ascultaranu,
   </p>
   <p>
    Starà à sente la cunsorte,
   </p>
   <p>
    È impararanu ad apre
   </p>
   <p>
    À i povari e so porte.
   </p>
   <p>
    ==Ligami==
   </p>
   <p>
    Almanaccu populare per l'annu 1931
   </p>
   <p>
    Litteratura corsa
   </p>
  </body>
 </text>
</TEI>
