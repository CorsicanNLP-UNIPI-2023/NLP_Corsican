<TEI>
 <teiHeader>
  <fileDesc>
   <titleStmt>
    <title>
     Santa di Niolu
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Santa%20di%20Niolu"/>
     <date>
      2017-01-23T17:47:44Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Santa di Niolu
   </head>
   <p>
    A Santa di Niolu hè un pilegrinaghju celebratu ogni annu in Casamàcciuli, chi accoglie assai ghjente. Occorre l'8 di Sittembre, u ghjornu di a festa patrunale di u paese. A Vergine hè venerata da una folla numerosa di pilegrini.
   </p>
   <p>
    Casamacciuli hè un locu di pilegrinagiu anzianu. Ogni annu, l'8 di sittembre ci si cilibreghja a Natività di a Vergine: tutti l'anni, e centinare di pilegrini ci si rendenu per rende omagiu à A Santa di u Niolu.
   </p>
   <p>
    == Storia ==
   </p>
   <p>
    'Ssa cilibrazione hè ligata in particulare à a statua di a Vergine cunsirvata in a chjesa di u paese: A Santa di U Niolu. L'origine di A Santa di U Niolu hè assuciata à u traslocu d'una stàtula di Nostra Donna di a Stella. A ligenda dice chì un capitanu di marina napulitanu in core di timpesta implurò a vergine Maria di mandà li un segnu affinch'è u so battellu ùn affundessi micca in l'onde. À a fine di a so prighera, una schjarita permessi di salvà i marinari. À usu ringraziamentu, u capitanu di a nave cumprò una statua di a Vergine à Napuli è a rimisse dopu à i Corsi chì fubbenu incaricati di traspurtà la. I mònachi cù i pastori avianu decisu di tramutà a stàtula in Niolu. I paesi si disputavanu l'onore d'avè a stàtula. U prete guardianu di u cunventu a misse annantu à una mula. I mònachi è i fideli suvitavanu, à un "tiru di fucile". Cullendu u chjassu di l'impiaghjera, pàssanu u Ciòttulu à i Mori à 2000 metri d'altezza è francanu u Golu pà ghjunghje in Casamàcciuli. À u passaghju di a statua, i paesi circonu à fà lu piantà ind'è elli. U solu paese chì ùn marcò nissuna invidia fubbe Casamacciuli. Hè dopu un periculosu viaghju, à traversu e gole chì u sumere s'arristò in Casamacciuli annantu à u campu di fiera, davanti a piazza di a piccula capella chi tene sempre oghje u nome di Campu di a Santa. Niente ùn pote dicide lu à parte, è a statua si firmò in paese.
   </p>
   <p>
    A cilibrazione di l'8 di sittembre tene una particularità. A messa compie incù una prucissione purtata da a cunfraterna di u paese chì porta a statua annantu à u campu di fiera.
   </p>
   <p>
    A prucissione hè suvitata da una cirimonia specifica, a granitula. Ci vole d'altronde à rimarcà chì, tradiziunalmente, a statua di a Vergine ùn ci participeghja micca, i so purtadori chittendu a prucissione tandu, bench'ella accade certe annate chì a cunfraterna a ci integresse.
   </p>
   <p>
    I membri di a cunfraterna avanzanu in una linia chì si abbuglia annantu à ella stessa in spirale, po', ghjunta à u centru, si svoglie cumplittamente.
   </p>
   <p>
    A prucissione riparte dopu daretu a statua di a Vergine per riturnà à u so puntu di partenza, a chjesa di u paese.
   </p>
   <p>
    Dopu à a messa cantata, a cunfraternità si mette in ordine di prucessione in direzzione di u chjosu di fiera. A "granitula", u nome di issa prucessione, s'avvinghje à forma di spirale sin'à u mumentu chi a stàtula di a Vergine ghjunghjissi u sò centru simbòlicu, a prucessione pianta è si svoglie a l'imbarciu per vultà à a ghjesgia. Di u tempu chi u palagrinaghju si faccìa nant'à piazza di u cunventu di a Selva, una fiera era fatta u lindumane.
   </p>
   <p>
    == A Fiera di u Niolu ==
   </p>
   <p>
    Ùn si pò staccà A Santa di u Niolu da A Fiera di A Santa. A Fiera di u Niolu hè a fiera di u Niolu chì si tene ogni annu mentre parechji ghjorni, inchjudendu u 8 di sittembre. Quellu ghjornu, è mentre parechji ghjorni, a tradiziunale fiera à u bestiame di l'ultimu seculu s'hè trasfurmata da longu in una fiera di l'artigianatu, accumpagnata da attività culturale varie. Tradiziunalmente, ci si sentenu canti polifonichi, paghjelle è ci si impruviseghja in e baracche custruite per l'occasione.
   </p>
   <p>
    ==Cantu di a Madonna==
   </p>
   <p>
    U Cantu di a Madonna hè intunatu mentre a granitula:
   </p>
   <p>
    Sunate campane corse,
   </p>
   <p>
    Sunate in allegria,
   </p>
   <p>
    Cantate o chjese corse,
   </p>
   <p>
    Per a Vergine Maria
   </p>
   <p>
    Sunate campane corse,
   </p>
   <p>
    Ùn stanciate di cantà,
   </p>
   <p>
    Sunate campane corse,
   </p>
   <p>
    Per a nostra Umanità.
   </p>
   <p>
    Di a fede u rampale,
   </p>
   <p>
    Chi fideghja la marina,
   </p>
   <p>
    Bellu tempu o tempurale,
   </p>
   <p>
    Ci prutegi o Regina.
   </p>
   <p>
    Cara Vergine Maria,
   </p>
   <p>
    Mamma di sconsulati,
   </p>
   <p>
    Vergine dolce è pia,
   </p>
   <p>
    Succorri li spatriati.
   </p>
   <p>
    Prega l'Assunta in celu,
   </p>
   <p>
    Corsu di Santa Maria,
   </p>
   <p>
    Prega per noi fratellu,
   </p>
   <p>
    Prega la nostra divina.
   </p>
   <p>
    È quandu la notte nasce
   </p>
   <p>
    In la cima di li monti,
   </p>
   <p>
    Versu stu locu di pace,
   </p>
   <p>
    Calemu i nostri fronti.
   </p>
   <p>
    == Note ==
   </p>
   <p>
    ==Bibliugrafia==
   </p>
   <p>
    Davia Benedetti, A granitula di a Santa di u Niolu, Antropologie e Teatro, 2010
   </p>
   <p>
    Religione
   </p>
  </body>
 </text>
</TEI>
