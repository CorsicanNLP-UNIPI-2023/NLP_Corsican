<TEI>
 <teiHeader>
  <fileDesc>
   <titleStmt>
    <title>
     Nova Caledonia
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Nova%20Caledonia"/>
     <date>
      2016-07-12T12:55:26Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Nova Caledonia
   </head>
   <p>
    A Nova Calidonia (o Nova Caledonia) (in francesu: Nouvelle-Calédonie) hè una cullittività francesa d'oltrimari particulari, situata in l'Uceanu Pacificu suduccidintali. U so capilocu hè Nouméa. I so abitanti sò chjamati Neucaliduniani.
   </p>
   <p>
    == Storia ==
   </p>
   <p>
    Ughjettu di litica frà Gran' Britagna è Francia duranti a prima mità di u XIX seculu, l'isula divintò pussidimentu francesu in 1853. Sirvì da culonia penali par quattru dicennii à parta da u 1864.
   </p>
   <p>
    A vita pulitica hè cumplicata da u fattu chì a pupulazioni indigena Milanesiana, a cumunità Kanak, hè avali una minuranza (44%) à causa di u diclinu di a pupulazioni è di l'immigrazioni sottu u duminiu francesu. U restu di a pupulazioni hè cumpostu da i discindenti di i dipurtati francesi, cunnisciuti com'è caldoches, è da una piccula minuranza estu-asiatica.
   </p>
   <p>
    Di a Nova Calidonia facini parti ancu l'Isuli Loyauté (Marè, Lifou, Ouvea, Tiga, Mouli è Faiava) è l'Isula di i Pini.
   </p>
   <p>
    A rivindicazioni di l'indipindenza da parti di u "Front de Liberation Nationale Kanak Socialiste (FLNKS)" principiò in u 1985. U FLNKS (vidatu da Jean Marie Tjibaou, assassinatu in u 1989) dumandava a criazioni di un statu, chjamatu 'Kanaky'.
   </p>
   <p>
    L'agitazioni purtò à una crescita di l'autunumia incù l'Accordi di Matignon di 1988 è l'Accordu di Noumea di 1998. Un referendum par l'indipindenza si tinarà prima di 2014.
   </p>
   <p>
    == Pusizioni ==
   </p>
   <p>
    È situata à circa 1500 km à livanti di a costa australiana, in a zona sudu-uccidintali di l'Uceanu Pacificu.
   </p>
   <p>
    == Pupulazioni ==
   </p>
   <p>
    In 2010 si stima chì a pupulazioni aghji raghjuntu i 253.743 abitanti. Bona parti di eddi stà in u capilocu Nouméa (in 2007 l'agglumeratu urbanu cuntava circa 156.000 abitanti).
   </p>
   <p>
    I principali gruppi etnichi sò dui: quiddu milanesianu (45,1% di a pupulazioni) è quiddu auropeu (34,1%). Esistini altri minuranzi trà i quali quidda pulinesiana (11,6%) è quidda indunesiana (2,5%).
   </p>
   <p>
    === Riligioni ===
   </p>
   <p>
    A pupulazioni hè in maiò parti cristiana (u 54% di a pupulazioni hè cattolica, u 14% prutistanti è u 2,1% di altri cunfissioni cristiani). A parti ristanti di a pupulazioni hè liata à altri riligioni (27%) è à l'Islamu (2,7%).
   </p>
   <p>
    === Lingua ===
   </p>
   <p>
    A lingua ufficiali di u paesi hè u francesu, è à tempu à quist'ultimu sò prutetti altri lingui à liveddu naziunali: u kanaccu affirenti à l'aria austrunesiana chì hà subitu molti influssi lessicali è funetichi da l'indunisianu rindendu si simili à quiddu.
   </p>
   <p>
    À u liveddu turisticu, cummirciali è insignatu puri in i scoli hè parlatu ancu l'inglesu com'è in u restu di u mondu; sta lingua hà suscitatu moltu intaressu in u paesi data a grandi vicinanza incù l'Australia.
   </p>
   <p>
    == Ecunumia è Cumunicazioni ==
   </p>
   <p>
    L'attività ecunomica di maiò rilievu hè l'estrazzioni è l'elaburazioni di u nicheli. In 2010 di stu metallu ni sò stati estratti 138.000 tonni.
   </p>
   <p>
    In u 2009 in u Paesi si sò cuntati 99.000 intrati è un tutali di 141 milioni di dullari di intrati grazia à u turisimu, un'antru sittori ecunomicu impurtantu.
   </p>
   <p>
    Par quantu riguarda u sittori primariu, in u stessu annu sò stati cultivati 2.600 tonni di granonu è 16.500 di noci di coccu; inoltri sò stati cuntati 90.000 buini, 37.000 suini, 12.000 equini è 600.000 vulatili. Infini, sò stati ricavati 16.618 metri cubi di lignamu è 5.742 tonni di pesci.
   </p>
   <p>
    A reta stradali si stendi par 4.926 km. In u capilocu, oltri à u portu più impurtanti di l'isula, si trova un aeruportu. Circa 3 parsoni annantu à 10 ani accessu à internet.
   </p>
   <p>
    == Arti ==
   </p>
   <p>
    L'arti principali hè a scultura, imprudata com'è urnamentu par i capanni à tettu conicu. Si creani pilastri antrupumorfi alti ancu un metru è mezu è u tettu hè impriziusitu da figuri di antinati oppuri dicurazioni astratti. Numarosu è variatu hè u numaru di mascari, esibiti duranti i festi. Particulari sò i picculi "testi-muneta" chì dicorani i scettri di cirimonia.
   </p>
   <p>
    == A bandera ==
   </p>
   <p>
    Di lugliu 2010 à u triculori francesu hè statu ufficialamenti affiancatu un' insegna  cuncipita da u Fronti di Libarazioni Naziunali Kanaccu è Sucialistu (FLNKS), un partitu puliticu chì lotta par l'indipindenza di l'isula.
   </p>
   <p>
    Sta bandera fù aduttata da u partitu in u 1980 è hè cumposta di trè fasci orizuntali di uguali diminsioni. Da testa à fondu i culori sò u turchinu (Pantone 286c), rossu (Pantone 032c) è verdi (Pantone 347c) incù a prisenza di un chjerchju di culori giaddu (Pantone 102c) chì a lunghezza di u so diamitru hè dui terzi di l'altezza di a bandera è spustatu versu u latu di u pinnonu. U chjerchju hè burdatu di neru è à u so internu ci hè un disegnu di listessu culori.
   </p>
   <p>
    U turchinu simbulizeghja u celi è soprattuttu l'uceanu chì circonda l'isula. U rossu rapprisenta u sangui virsatu da i kanacchii duranti a so lotta par l'indipindenza, u sucialisimu è l'unità. U verdi simbulizeghja infini a terra è, par estinsioni, l'antinati sippidditi sottu ad edda.
   </p>
   <p>
    U discu giaddu rapprisenta u soli mentri u disegnu à u so internu hè una flèche faitière, un tipu di freccia chì adorna i tetti di i casi di u postu, totem di l'antichi paesi kanacchi.
   </p>
   <p>
    == Omunimia ==
   </p>
   <p>
    Una culonia britannica in u Nordu America chjamata Nova Calidonia s'unì à l'Isula di Vancouver par furmà a culonia di a Culumbia Britannica, chì s'unì dopu à a Cunfiderazioni Canadesa è divintò una pruvincia di u Canada. U terminu Calidonia hè u nomu latinu chì definia anticamenti l'attuali Scozia.
   </p>
   <p>
    == Amministrazioni ==
   </p>
   <p>
    A Nova Calidonia hè dutata di un statutu spiciali, diffarenti da quiddu di l'altri prubità stratarrituriali francesi. Hè amministrata da un Altu Cummissariu. À u liveddu tarrituriali, u Guvernu hè asercitatu da un Cungressu furmatu da i cumpunenti di l'assemblei pruvinciali, par un tutali di 54 membri.
   </p>
   <p>
    I trè assemblei pruvinciali sò aletti à u suffraghju univirsali ogni 5 anni.
   </p>
   <p>
    In u Parlamentu francesu a Nova Calidonia hè ripprisintata da un sinatori è dui diputati.
   </p>
   <p>
    === Suddivisioni amministrativa ===
   </p>
   <p>
    A Nova Calidonia hè suddivisa in 3 pruvinci è 33 cumuni.
   </p>
   <p>
    === Litichi internaziunali ===
   </p>
   <p>
    L'isuli Matthew è Hunter sò in litica trà Francia è Vanuatu.
   </p>
   <p>
    == Gallaria futugrafica ==
   </p>
   <p>
    == Noti ==
   </p>
   <p>
    == Liami esterni ==
   </p>
   <p>
    Guvernu di a Nova Calidonia
   </p>
   <p>
    Camara di i mistieri è di l'artisgianatu
   </p>
   <p>
    Università di a Nova Calidonia
   </p>
   <p>
    Open Directory Project - Nova Calidonia
   </p>
   <p>
    Lonely Planet WorldGuide
   </p>
   <p>
    Turismu in Nova Calidonia
   </p>
   <p>
    ==Fonti==
   </p>
   <p>
    'Ss'articulu pruveni in parti o in tutalità da l'articulu currispundenti di a wikipedia taliana.
   </p>
  </body>
 </text>
</TEI>
