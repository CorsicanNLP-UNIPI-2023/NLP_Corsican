<TEI>
 <teiHeader>
  <fileDesc>
   <titleStmt>
    <title>
     Ghjuvannali
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Ghjuvannali"/>
     <date>
      2017-04-01T19:16:52Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Ghjuvannali
   </head>
   <p>
    Hè una cunfraternità cristiana dissidente, nata in Carbini in Alta Rocca in principiu di u seculu XIV in Corsica, è dura sin'à mezu di stu listessu seculu. I Ghjuvannali predicanu a nonviulenza è eranu sot'à direzione di u fratellu Ghjuvanni Martini. Serrebenu usciti da i Fraticelli di Toscana.
   </p>
   <p>
    A duttrina suciale è riligiosa tene nant'a puvertà è u datu di soiu. I Ghjuvannali dicìanu chì un ci vulìa micca avè affare soie è chì tutt'a roba divìa esse cummuna.
   </p>
   <p>
    S'impunìanu penitenza è altre murtificazione. Predicavanu umilità, simplicità, rispettu. Rinuncendu à u matrimoniu, nutrìscenu a so numata di straviziosu, è un rimore dice ch'elli furnicheghjanu e sera di sàbatu. Si sò sopr'à tuttu sviluppati in u libecciu di a tarra di i sgiò. Sì ne sò dunque fattu nemichi quand'ùn anu micca pagatu l'imposizione di tributi.
   </p>
   <p>
    In 1352, u vescuvu d'Aleria scumunicheghja sti "retichi" è à a fine di l'annu 1352, dumandanu è ottènenu a sciolta di a scumunicazione dumandendu a l'arcivescuvu di Pisa.
   </p>
   <p>
    Eranu contr'a ierarchìa chjesale, dicendu ch'ella era à l'oppostu di u missaghju cristicu. A so spiritualità, u so sensu suciale è riligiosu s'hè spartutu à a Corsica sana sana.
   </p>
   <p>
    Mà in 1354, un pocu prima à a so morte, Signoremeiu Raimondu, vescuvu d'Aleria, s'indirizza a u Papa Innocentu VI è li parla di ghjuvannali, li dice ch'elli sò rètichi è chi ùn rispetanu micca l'autorità viscuvile. Innocentu VI, cufidente in lu sò raprisentente, i scumunicheghja dinò. U sò successore, Urbanu V, mantene a scumunicazione è manda un legatu in Corsica. Stu legatu puntificale, chi t'a lu sustegnu di i sgiò lucali, fà una cruciata santa militaria in u rughjone di Carbini è in a Piaghja Urientale. In nome di a Chjesa, di 1363 sin'à 1364, in Carbini, Ghisoni è d'altri paesi, stirparanu 200 Ghjuvannali, donne è zitelli a listessu livellu ca l'omi. Certi, vulendu tene a sò cuscienza, cascaranu l'arme in manu.
   </p>
   <p>
    L'ultimi Ghjuvannali saranu brusgiati in Ghisoni, in pedìzzolu a i monti Kyrie Eleison è Cristie Eleison.
   </p>
   <p>
    In circa l'annu 1372 l'ultimi Ghjuvannali sò ammazati vicinu à u conventu San Francescu di i Piazzali in Alisgiani.
   </p>
   <p>
    U gruppu Canta U Populu Corsu a Scrittu è cantatu "Ghjuvannali" nant'u dischettu "Rinvivisce".
   </p>
   <p>
    ==Citazione==
   </p>
   <p>
    Accade chì i Ghuivannali fussini citati in a cultura corsa. Par asempiu in a ghjastema:
   </p>
   <p>
    Ch'iddi sfacini cum'è i Ghjuvannali !
   </p>
   <p>
    ==Rifarenzi==
   </p>
   <p>
    Lisandru Grassi, I Catari corsi - note d'Anton'Dumenicu Monti (in francese)
   </p>
   <p>
    ==Ligami==
   </p>
   <p>
    , U caminu di croce di i Ghjuvannali, Maria Ghjuvanni Vinciguerra &amp; Lisabetta Studd, A Nazione
   </p>
   <p>
    Religione
   </p>
  </body>
 </text>
</TEI>
