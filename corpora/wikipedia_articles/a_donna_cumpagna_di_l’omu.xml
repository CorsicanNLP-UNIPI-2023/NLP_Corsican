<TEI>
 <teiHeader>
  <fileDesc>
   <titleStmt>
    <title>
     A donna cumpagna di l’omu
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/A%20donna%20cumpagna%20di%20l%E2%80%99omu"/>
     <date>
      2019-03-11T16:48:10Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    A donna cumpagna di l’omu
   </head>
   <p>
    A donna cumpagna di l’omu hè una puisia di Paulu Matteiu di la Fuata (1817-1899) chì faci parti di i Puisii Ghjucosi.
   </p>
   <p>
    ==A donna cumpagna di l’omu==
   </p>
   <p>
    Cosa hè la donna pà i misari murtali?
   </p>
   <p>
    Hè stata sempri la causa universali
   </p>
   <p>
    Di piaceri è dispiaceri,
   </p>
   <p>
    D’ogni beni è d’ogni mali ;
   </p>
   <p>
    Hè pietosa ed hè spietata ;
   </p>
   <p>
    Hè curtesi ed hè sgarbata.
   </p>
   <p>
    Hè piena d’ira, è piena di buntà ;
   </p>
   <p>
    Hè amara è dolci ; tuttu odiu è carità ;
   </p>
   <p>
    Nè senza edda si pò viva,
   </p>
   <p>
    Nè cun edda si pò stà :
   </p>
   <p>
    Piegni è ridi ; lu so visu
   </p>
   <p>
    Hè un infernu è un paradisu.
   </p>
   <p>
    La vi ripetu, la donna hè una cumpagna,
   </p>
   <p>
    Hè costa d’omu, devi essa à la custagna ;
   </p>
   <p>
    Ùn hè serva nè patrona :
   </p>
   <p>
    Parchì l’omu chì si lagna
   </p>
   <p>
    Ùn s’annoia à stà cun edda,
   </p>
   <p>
    Lu Signori a feci bedda.
   </p>
   <p>
    À babbu Adamu chì ùn bii più nè magna,
   </p>
   <p>
    Dominiddiu li deti una cumpagna ;
   </p>
   <p>
    È lasceti dì à chì voli,
   </p>
   <p>
    Ogni cani voli a cagna :
   </p>
   <p>
    Ùn và beni l’omu solu,
   </p>
   <p>
    Dissi Diu à lu figliolu.
   </p>
   <p>
    S’eddu hà lu fretu, si scalda cù a cumpagna ;
   </p>
   <p>
    Ma s’eddu casca, ohimè ! Comu s’arragna?
   </p>
   <p>
    Qual’ l’arrizza, s’eddu casca?
   </p>
   <p>
    Qual’ l’asciuva, s’eddu si bagna?
   </p>
   <p>
    È po volni in u Furciolu
   </p>
   <p>
    Chì Lambrasca si stia solu !
   </p>
   <p>
    À lu fasgiolu ci voli u palareddu ;
   </p>
   <p>
    L’eddara cerca la leccia o u quarciteddu ;
   </p>
   <p>
    À la vita ci vol’ l’olmu,
   </p>
   <p>
    À la volta lu punteddu :
   </p>
   <p>
    Or cusì sarà Lambrasca,
   </p>
   <p>
    O s’arrernba o si ni casca.
   </p>
   <p>
    La cumpagnia la volni ancu l’aceddi :
   </p>
   <p>
    Sò accumpagnati parnici è rundineddi
   </p>
   <p>
    Si ni stani à dui à dui,
   </p>
   <p>
    Li culombi è i turduleddi :
   </p>
   <p>
    Vuleti essa più sicuri?
   </p>
   <p>
    Melius nubere quam uri.
   </p>
   <p>
    Ghjuntu una volta lu mesi di frivaghju,
   </p>
   <p>
    Tutti l'aceddi ni vani à paghju à paghju ;
   </p>
   <p>
    Ghjuntu marzu, vo sapeti
   </p>
   <p>
    È chì miauli, è chì linguaghju !
   </p>
   <p>
    Ghjuntu maghju in Bonifaziu,
   </p>
   <p>
    Chì armunia è chì laudaziu !
   </p>
   <p>
    Par sinu à i pianti, ci n’hè chì ùn dani fruttu,
   </p>
   <p>
    S’eddu ùn s’accoppia lu masciu o beddu o bruttu ;
   </p>
   <p>
    Dui è dui si stà megliu,
   </p>
   <p>
    È cusì po hè dapartuttu.
   </p>
   <p>
    Ùn ci sò ch’è i Balanini
   </p>
   <p>
    Chì si fermani fantini.
   </p>
   <p>
    == Da veda dinò==
   </p>
   <p>
    Paulu Matteiu Della Foata
   </p>
   <p>
    Azilonu
   </p>
  </body>
 </text>
</TEI>
