<TEI>
 <teiHeader>
  <fileDesc>
   <titleStmt>
    <title>
     Ghjuvan Petru Gaffori
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Ghjuvan%20Petru%20Gaffori"/>
     <date>
      2019-10-03T11:19:40Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Ghjuvan Petru Gaffori
   </head>
   <p>
    Ghjuvan Petru Gaffori hè un persunaghju storicu di Corsica. Era un medicu è un patriottu corsu. Nascì in Corti in u 1704. Morse assassinatu in Corti u 2 uttrove di u 1753.
   </p>
   <p>
    ==Biugrafia==
   </p>
   <p>
    U babbu di Ghjuvan' Petru Gaffori era Filippu Antone Gaffori, chì fù pudestà di Corti. Ghjuvan' Petru fece i so studie di medicina in Genuva, cunsigliatu da u so ziu Anton'Francescu, chì era medicu in quella cità (Serpentini 2006). Vultò dopu in Corsica à u principiu di l'annu 1734. Subitu dopu, fù elettu cum'è membru di u cunsigliu supranu durente a cunsulta chì ebbe locu u 18 aprile di u 1734, in u Cunventu di Sant'Antone di a Casabianca (Serpentini 2006). Ghjuvan' Petru Gaffori fù prima sicritariu di u rè Tiadoru di Neuhoff, eppo numinatu prutettore di a Nazione corsa in u 1745 per una consulta adunita à u cunventu d'Orezza per luttà contrà Genuva, i capi storichi di a rivolta essendu tutti fughjiti in esigliu. In u 1746, Ghjuvan' Petru si chjappa a citatella di Corti, chì era guardata da i ghjenuvesi, dimustrendu tandu assai curaghju ; diventa tandu u maestru di u centru di Corsica. In u 1751, fù numinatu cum'è generale di a Nazione. U 3 ottobre di u 1753, morse Ghjuvan' Petru Gaffori in un' imbuscata da sei tiradori, frà i quali si pudia cuntà u so propriu fratellu, in u quartiere di San' Pancraziu in Corte. Siont'è certi autori, 'ss' assassiniu fù urdinatu da i ghjenuvesi. Ma siont'è certi altri, era solu infatti una littica in a famiglia Romei chì èun cuncernava ch'è i termini d'una pruprietà.
   </p>
   <p>
    A sposa di Ghjuvan' Petru Gaffori era Faustina di Matra chì fù celebre per a so participazione in a difesa di Corti. In u  1746, Faustina urdinò à i suldati di piglià a citatella mentre i ghjenuvesi avianu chjappu u so figliolu è u si  tenienu cum'è ustagiu. Dicienu i ghjenuvesi ch'elli avianu da tumbà u so figliolu. Ma Faustina rispose ch'ella ùn si rinderia micca. Ma per furtuna, u zitellu fù finalmente ritruvatu vivu. Parechji anni dopu, i ghjinuvesi attacconu dinù Corti è Fausina minacciò di fà saltà una botte di polvera s'è l'abitanti si avissinu da rende si.
   </p>
   <p>
    Ghjuvan' Petru Gaffori è Faustina di Matra ebbenu almenu dui figlioli: Francescu Gaffori (1744-1796), chì fù generale, è Ghjulia Mattea Gaffori, chì si maritò incù Andria Colonna-Ceccaldi.
   </p>
   <p>
    Morse Ghjuvan' Petru Gaffori u 2 uttrove di u 1753 in u quartiere di San' Pancraziu in Corti, à l'età di 49 anni, assassinatu in un' imbuscata da sei tiradori, cù l'appoghju di Genuva, da parechji membri di a famiglia Romei, chì eranu in littica incù ellu (Serpentini 2006). Frà i tiradori chì tumbonu Gaffori, si pudia cuntà u so propriu fratellu. Ci era dinù un abitante di u paese di Lozzi, cugnumatu Barretta Vechja, chì fù implicatu in l'assassiniu. Barretta Vechja pigliò dopu a machja è si cullucò in Niolu, in una sapara vicinu à u ponte di Fontanellu, sopra à u Golu.
   </p>
   <p>
    ==Referenze==
   </p>
   <p>
    Serpentini, Antone Lurenzu (dir.), Dizziunariu storicu di a Corsica, Albiana, 2006 (in francese)
   </p>
   <p>
    ==Da vede dinù==
   </p>
   <p>
    Faustina di Matra
   </p>
   <p>
    Corti
   </p>
   <p>
    Corsica
   </p>
   <p>
    persunaghju storicu di Corsica
   </p>
  </body>
 </text>
</TEI>
