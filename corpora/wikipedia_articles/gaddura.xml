<TEI>
 <teiHeader>
  <fileDesc>
   <titleStmt>
    <title>
     Gaddura
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Gaddura"/>
     <date>
      2018-06-04T19:51:25Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Gaddura
   </head>
   <p>
    A Gaddura (o Gallura) (Gaddùra // in gadduresu, Caddùra in sardu) hè una rigioni storica è giugrafica di a Sardegna. Cumprendi a parti nordu-uriintali di l'isula, da u fiumu Coghinas chì a dilimiteghja à punenti, passendu dopu par u massicciu di u Limbara, chì ni dilimiteghja a parti miridiunali, finu à u massicciu di u Monti Nieddu à sudestu, in a cumuna di San Tiadoru. U tarritoriu gadduresu inchjudi ancu a rinumata Costa Smiralda annantu à a cumuna di Arzachena, nantu à a costa uriintali. I centri principali sò: Olbia, Tempiu Pausania, Arzachena, A Matalena.
   </p>
   <p>
    == U tarritoriu ==
   </p>
   <p>
    U tarritoriu hè oghji cumpresu in a nova pruvincia di Olbia è Tempiu (di a quali custituisci a parti cintrali è più impurtanti) è in parti limitata in a pruvincia di Sassari, mentri innanzi era cumpresu privalintamenti in a pruvincia di Sassari è in minima parti in a quidda di Nuoru.
   </p>
   <p>
    U significatu di u tuponimu "Gaddura", chì apparisci in i primi tistimunianzi scritti incù a forma di "Gallul" è "Gallula", pudaria essa culligatu incù u terminu ebraicu galil o incù u terminu feniciu gallal, "paesi d'altura", iputesa chì pari cunfirmata da a natura privalintamenti muntosa (Monti Puntaccia, Monti Abbalata) di u tarritoriu gadduresu, in particulari s'edda hè paragunata à quidda para o cuddinari di Logudoru vicinu.
   </p>
   <p>
    Ricca di rocca granitica sculpita da u ventu, da a piova è da u mari, sopratuttu nantu à i costi, sculturi naturali di formi bizzarri com'è quidda di l'Orsu in i circonda di Palau, cunfiriscini à a Gaddura un aspettu assà uriginali, moltu simili à quiddu di u sudu di a Corsica è chì lascia spaziu solu versu u nordu à fertili pianuri.
   </p>
   <p>
    A vegetazioni spuntania di a costa hè furmata da machja meditarrania (listincu, muchju, arbitru, murta è cetara.). L'internu inveci hà un aspettu diffarenti, più riparatu da i venti hè carattarizatu da impunenti affiuramenti granitichi è boschi di quarci è suvari chì u so travagliu custituisci una di i principali attività produttivi.
   </p>
   <p>
    A Gaddura storica cumprendi 21 cumuni frà i quali 20 in a pruvincia di Olbia-Tempiu è 1 in a pruvincia di Sassari: Olbia, Tempiu Pausania, Arzachena, A Matalena, Calangianus, Luras, Aggius, Bortigiadas, Santa Tiresa Gaddura, Logusantu, Palau, Aglientu, Trinità d'Agultu è Vignola, Telti, Golfu Aranci, Badesi, Viddalba (SS), Sant'Antoniu di Gaddura, Loiri Portu San Paulu, San Tiadoru è Budoni.
   </p>
   <p>
    == Storia ==
   </p>
   <p>
    === Urighjini è preistoria ===
   </p>
   <p>
    L'omu mudernu hè ghjuntu in Sardegna circa 20.000 anni fà, parcurrendu u bloccu sardu-corsu, dopu à avè travirsatu u strettu di mari chì si cunghjunghji à l'arcipelagu Tuscanu. Hè par quissa moltu prubabili a so prisenza ancu in Gaddura. A più antica prisenza accirtata di l'omu in Gaddura ricodda à u niuliticu incù a comparsa di a ceramica cardiali. à Aglientu in a lucalità Lu Littaroni è à Cala Corsara in l'isula di Spargi hè stata truvata una grandi quantità di ceramica è d'ussidiana pruvinenti da u Monti Arci. Quissa indicheghja,  una volta di più, a Gaddura com'è passaghju ubligatu "di l'oru biancu è neru" in l'antichità. In i fasi succissivi di u niuliticu, u tarritoriu gadduresu si distingui par a prisenza di a cultura di Arzachena; in l'eneuliticu sò schersi l'attistazioni di a cultura di Monti Claru, di Abealzu-Filigosa è di u Cultura di u vasu campaniformu (à forma di campana) generalamenti diffusi in l'isula.
   </p>
   <p>
    I stradi da è par a Sardegna erani beddi cunnisciuti è i so risorzi richjamavani una massiccia affluenza di ghjenti è d'idei.
   </p>
   <p>
    L'attuali Gaddura hè stata pupulata da ghjenti còrsi finu da l'antichità prerumana. In ebbica nuragica a Gaddura hà custituitu una testa di ponti par a diffusioni di a cultura nuragica in u sudu di a Corsica è si pò mintuvà in particulari a diffusioni è tipicità di a tipulugia à "curridori" (imparintata incù i tipulugii turriani di a vicina Corsica) è di quidda mista curridori-tholos, à spessu mischiati par via di l'intigrazioni trà strutturi architittonichi è rocchi circustanti.
   </p>
   <p>
    === Periudu rumanu ===
   </p>
   <p>
    Dopu à a cunquista di a Sardegna da parti di i rumani (238 a.C.) a cità di fundazioni punica di Olbia assumi una nutevuli impurtanza essendu u portu maghjuramenti vicinu à a penisula, culligatu à Caralis è Turris Lybissonis.
   </p>
   <p>
    === Periodu ghjudicali è pisanu: u Ghjudicatu di Gaddura ===
   </p>
   <p>
    Dopu u dicadimentu d'Olbia dopu à l'incursioni di i vandali da u 594, a sedia di u viscuvatu fù cullucata, prubabilamenti in u stessu tarritoriu, à Phausiana par iniziativa di u papa Grigoriu Magnu, dopu sustituita in u periodu ghjudicali da quidda di Civita. In u medievu, da a mità di u IX seculu a Gaddura custituisci un di i quattru Ghjudicati (o Regni) autunomi in i quali era divisa l'isula. I stradi chì tuccavani a Sardegna ricumincioni à essa friquintati in occasioni di a crisa di u predominiu di i flotti arabi; i risorzi di l'isula ripresini à richjamà marcanti è navigatori pruvinenti soprattuttu da a Liguria è da a Tuscana. U Ghjudicatu cumprindia l'attuali rigioni storichi di a Gaddura, di i Barunii è parti di u Nuoresu, incù capitali Civita, ribattizata Terranova da i pisani in u tardu periodu ghjudicali. Infatti, in seguitu à l'aiutu pisanu datu à i sardi contru i provi di invasioni araba di Mujāhid à u-Āmirī versu l'iniziu di u seculu X, l'ingerenzi pisani annantu à l'Isula si sariani fatti sempri più forti. U stessu Ghjudicatu di Gaddura saristi passatu intigralamenti sottu u cuntrollu di Pisa incù a morti, in u 1296, di l'ultimu Ghjudici Nino Visconti.
   </p>
   <p>
    In 1073 in una epistula chì u Papa Grigoriu VII indirizza à i Ghjudici sardi par invità li à a sottumissioni à a ghjesgia di Roma cumparisci par a prima volta a dinuminazioni "Gaddura" in u rifirimentu Costantinus Gallurensis. In ducumenti successivi cumparisciarà ancu in i formi Gallul, Gallulu, Gallula è dopu Gaddura. Ci vurrà inveci à aspittà una Carta Pisana di a mità di u XIII seculu par veda mintuvatu u terminu Galorj (in i circonda di l'attuali Punta Nera à Palau) annantu à una carta giugrafica.
   </p>
   <p>
    === Periodu aragunesu è ibericu ===
   </p>
   <p>
    In periodu tardu medievali è aragunesu à l'abbandonu di Civita (chì diventa Terranoa) è à u spupulamentu di i costi oppressi da l'incursioni pirateschi arabi currispondi un sviluppu maiò di i zoni interni è di a cità di Tempiu.
   </p>
   <p>
    Sò ducumintati cullucamenti, trà u Cinquicentu è u Setticentu, di famigli corsi in u tarritoriu, chì sicondu parechji tiurii sariani rispunsevuli di a nascita di a lingua gadduresu: infatti, si pensa chì prima di sti flussi migratori, duranti u periodu di u ghjudicatu di Gaddura, era parlatu u sardu luguduresu chì sopravvivi à i ghjorna d'oghji in parechji centri trà i quali Olbia, Luras, Golfu Aranci, Budoni è Padru. Ricuddà à a discindenza corsa di i nativi gadduresi hè pussibuli solu par via di analisi storichi di i casati.
   </p>
   <p>
    === Periodu sabaudu (di a Casa di Savoia) ===
   </p>
   <p>
    In u 1839 a sedia di u viscuvatu fù trasfirita da Olbia à Tempiu chì in u stessu periodu era stata elevata à u rangu di cità (1836) è di capilocu di pruvincia (da u 1807 à u 1821 è da u 1833 à u 1859).
   </p>
   <p>
    === U XX seculu è u periodu cuntimpuraneu ===
   </p>
   <p>
    Incù a fini di l'Ottucentu è u XX seculu incù u migliuramentu di i culligamenti si hè invertita a tindenza insidiativa à favori di a fascia custiera è di a cità di Olbia chì hà ancu benefiziatu di a nascenti Costa Smiralda incù Arzachena, Santa Tiresa è San Tiadoru.
   </p>
   <p>
    A Gaddura prisenta u più elevatu rindimentu par omu di a Sardegna.
   </p>
   <p>
    == Lingua ==
   </p>
   <p>
    In Gaddura si parlani escinzialamenti dui lingui: u gadduresu, un diasistemu di corsu suttanu è di sardu (20% di u vucabulariu), è u sardu luguduresu in a variità sittintriunali, chì hà quantunqua assimilatu parti di u lessicu corsu è gadduresu adattendu lu à a struttura di a lingua sarda. In tarmini di distribuzioni giugrafica u gadduresu, urighjinariu di l'Alta Gaddura, hè parlatu in guasi tutta a Gaddura (da Viddalba à a fascia sittintriunali di Budoni) mentri u luguduresu - chì finu à u 1400 era diffusu in tutta a Gaddura è in a quali lingua erani ridatti i ducumenti di i guverni ghjudicali - hè sempri diffusu calchì volta: Olbia, Luras, parti di l'ariali di Golfu Aranci, Padru, Budoni miridiunali. In a Matalena più prubbiamenti si parla l'isulanu, una varianti prossima à u corsu sartinesu (cossu suttaninu). In Aggius si parla un gadduresu particulari, chì hà assuntu influenzi sassaresi in a prununcia, mentri Bortigiadas hè à i ghorna d'oghji galluresofunu, ma finu à mità di u seculu scorsu u so idioma era un luguduresu furtamenti currottu da u gadduresu.
   </p>
   <p>
    == Architittura è munumenti principali ==
   </p>
   <p>
    L'elementu custruttivu chì carattarizeghja l'architittura gadduresa hè u granitu: incù stu matiriali, difatti, erani custruiti i stazzi ma ancu i ghjesgi è i palazzi citatini.
   </p>
   <p>
    ==== Preistoria è periudu nuragicu ====
   </p>
   <p>
    Necropuli di I Mura à Arzachena
   </p>
   <p>
    Stazzona Ladas à Luras
   </p>
   <p>
    Stazzona Ciuledda à Luras
   </p>
   <p>
    Stazzona Billella à Luras
   </p>
   <p>
    Pozzo sacru di Sà Testa à Olbia
   </p>
   <p>
    Pozzu sacru Milis à Golfu Aranci
   </p>
   <p>
    Tomba di i ghjiganti di Annantu à Monti 'è s'Ape à Olbia
   </p>
   <p>
    Tomba di i ghjigantii di Coddu Vecchju à Arzachena
   </p>
   <p>
    Tomba di i ghjiganti I Lolghi à Arzachena
   </p>
   <p>
    Tomba di i ghjiganti Pascaredda à Calangianus
   </p>
   <p>
    Nuragu Albucciu à Arzachena
   </p>
   <p>
    Nuragu Maiori à Tempiu Pausania
   </p>
   <p>
    Nuragu Naracheddu (avali guasi cumplittamenti distruttu) à San Tiadoru
   </p>
   <p>
    Nuragu Lu Naracu à u cunfini trà San Tiadoru è Budoni
   </p>
   <p>
    Resti di mura punichi à Olbia
   </p>
   <p>
    Nuragu di Tilzitta à urienti di u Golfu di Arzachena
   </p>
   <p>
    Furtificazioni megalitichi di Tiana à Arzachena
   </p>
   <p>
    ==== Munimenti di u periodu rumanu ====
   </p>
   <p>
    Resti di a cità rumana è di l'acquidottu d'Olbia
   </p>
   <p>
    ==== Munimenti mediivali è d'ità ghjudicali ====
   </p>
   <p>
    Basilica di San Simpliciu à Olbia (XI-XII seculu)
   </p>
   <p>
    Casteddu di Pedres à Olbia (1296-1388)
   </p>
   <p>
    Casteddu di Sà Paulazza, vicinu à Olbia (Telti)
   </p>
   <p>
    Casteddu di Balaiana à Logusantu
   </p>
   <p>
    Palazzu di Baldu à Logusantu
   </p>
   <p>
    Frammenti mediivali in a casa attribuita par isbagliu à Nino di Gaddura à Tempiu Pausania
   </p>
   <p>
    Basilica di Noscia Signora di Logusantu
   </p>
   <p>
    Ghjesgia di San Ponzianu in l'isula di Molara (ruvini)
   </p>
   <p>
    ==== Munimenti da u quattrucentu à u setticentu in u periodu ibericu ====
   </p>
   <p>
    Facciata goticu-aragunesa di l'Oratoriu di u Rusariu à Tempiu Pausania
   </p>
   <p>
    Stazzi in i campagni gadduresi
   </p>
   <p>
    Ghjesgia di Santa Ghjusta à Calangianus (XVII seculu)
   </p>
   <p>
    Oratoriu di Sant'Anna à Calangianus
   </p>
   <p>
    Oratoriu di Santa Croci, di u Rusariu, di Sant'Anna è di a Madonna di Itria à Aggius
   </p>
   <p>
    Ghjesgia incù campanili è oratorii di u Purgatoriu è di San Petru à Luras
   </p>
   <p>
    Palazzu Pes-Villamarina à Tempiu Pausania
   </p>
   <p>
    Palazzu di l' Scolopi incù corti **porticata à Tempiu Pausania
   </p>
   <p>
    Cumplessu di u Santuariu, di a Parrocchiale è di u Cimiteriu di Nuchis
   </p>
   <p>
    Santuariu di a Natività di Maria à Logusantu
   </p>
   <p>
    Palazzetti in granitu di i centri storichi di Tempiu Pausania, Aggius è Calangianus
   </p>
   <p>
    Ghjesgia primarziali di San Paulu Apostulu è oratoriu di Santa Croci (Olbia)
   </p>
   <p>
    Palazzi di u centru storicu di Olbia (quartieri di "annantu à Casteddu")
   </p>
   <p>
    === Munimenti sabaudi è di u seculu 19 ===
   </p>
   <p>
    Ghjesgi campestri in i campagni gadduresi
   </p>
   <p>
    Pianu di espansioni di A Maddalena (1777)
   </p>
   <p>
    Pianu Regolatore di fundazioni **sabauda di Santa Teresa Gaddura di l'ing. Francescu Maria Magnon (1808)
   </p>
   <p>
    Allargamentu di a cattidrali di San Petru à Tempiu Pausania (XIII seculu) è sopraelivazioni di u campanili quattrucintescu
   </p>
   <p>
    Facciata è cupartura di a Ghjesgia medievali di Santa Croci (XIII seculu) à Tempiu Pausania
   </p>
   <p>
    Santuariu di u Bon Camminu à Santa Teresa Gaddura
   </p>
   <p>
    Ghjesgia di a Santissima Trinità à Trinità d'Agultu
   </p>
   <p>
    Villa Tamponi à Olbia (1870)
   </p>
   <p>
    Palazzu municipali à Tempiu Pausania (1882)
   </p>
   <p>
    Villa Weber à A Maddalena
   </p>
   <p>
    ==== Munimenti di u seculu XX è cuntimpuranii ====
   </p>
   <p>
    Municipiu di Olbia (primi di u Novicentu)
   </p>
   <p>
    Palazzu Culonna, à Olbia in corsu Umberto (primi di u Novicentu)
   </p>
   <p>
    Scoli elementari "Vechju Caseggiato" o "Scolastico" à Tempiu Pausania (1910/1917)
   </p>
   <p>
    Scoli elementari "Scolastico" à Olbia (1911)
   </p>
   <p>
    Tiatru di u Carmine à Tempiu Pausania (1928-1929)
   </p>
   <p>
    Stazioni è officine farruviarii di Tempiu Pausania (1930-33) incù dipinti di Giuseppe Biasi (1931-32)
   </p>
   <p>
    Archititturi di a Costa Smiralda
   </p>
   <p>
    Centru Cummirciali Terranova à Olbia, prugittatu da l'architettu Aldo Rossi;
   </p>
   <p>
    Tiatru annantu à u Golfu di Olbia, prugittatu da u'arch. Ghjuvanni Michelucci
   </p>
   <p>
    Museiu Archiulogicu Naziunali ("Museiu di u Mari"), prugittatu da u'arch. Ghjuvanni Maciocco
   </p>
   <p>
    Allargamentu di l'aeruportu "Costa Smeralda" à Olbia
   </p>
   <p>
    == Da veda dinò ==
   </p>
   <p>
    Ghjudicatu di Gaddura
   </p>
   <p>
    Pruvincia di Olbia-Tempiu
   </p>
   <p>
    Costa Smiralda
   </p>
   <p>
    Parcu naziunali Arcipelagu di A Matalena
   </p>
   <p>
    Olbia
   </p>
   <p>
    Tempiu Pausania
   </p>
   <p>
    Lingua gadduresa
   </p>
   <p>
    ==Liami esterni==
   </p>
   <p>
    i-gadduresi---2010.pdf Ignazio Abeltino - I urighjini di i Gadduresi , 2010
   </p>
   <p>
    Francescu De Rosa - Tradizioni pupulari di Gaddura , à cura di Andrea Mulas - 2003
   </p>
   <p>
    == Bibliugrafia ==
   </p>
   <p>
    Chessa S., I Dimori rurali in Sardegna, incù particulari rifirimentu à u Monteacuto, à u Goceano, à u Meilogu è à a Gaddura, Cargeghe, Ducumenta, 2008.
   </p>
   <p>
    Murineddu A. (à cura di), Gaddura, Cagliari 1962.
   </p>
   <p>
    ==Noti==
   </p>
   <p>
    ==Fonti==
   </p>
   <p>
    'Ss'articulu pruveni in parti o in tutalità da l'articulu currispundenti di a wikipedia in talianu.
   </p>
  </body>
 </text>
</TEI>
