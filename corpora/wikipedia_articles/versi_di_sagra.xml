<TEI>
 <teiHeader>
  <fileDesc>
   <titleStmt>
    <title>
     Versi di Sagra
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Versi%20di%20Sagra"/>
     <date>
      2019-04-04T20:35:43Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Versi di Sagra
   </head>
   <p>
    I Versi di Sagra sò un dialogu pueticu creatu da Ugu Peretti (1747-1838), u prima autore pumunticu in lingua corsa. I Versi di Sagra sò stati famosissimi in a tradizioni pupulari è cunnisciuti innnanzi à i puisii di Monsignori di la Fuata. I Versi di Sagra mettini in scena una liti comica trà un maritu è so moglia. U tonu di i versi hè schirzosu, a lingua cruda, a sucità evucata hè un mondu rurali è pasturali dundi l'usi sò aspri è i passioni viulenti. Forsa ci sarani da leghja i radichi frasturnati d'una sucità è d'una cultura miridiunali chì si sò mantinuti sin'à pocu. Cussì a lingua è i primuri di Peretti ci firmarani stranamenti familieri.
   </p>
   <p>
    I strufetti sò uttavi in i Versi di Sagra è a rimata hè doppia. A forma di a rima hè a siguenti: ABABABCC.
   </p>
   <p>
    ==I Versi di Sagra==
   </p>
   <p>
    Or quì ci hè Sagra di lu Canareddu
   </p>
   <p>
    Chì pari una paghjola ristagnata ;
   </p>
   <p>
    Vurria lu maritu più ziteddu,
   </p>
   <p>
    Ma Paulu hà la barba mischiata ;
   </p>
   <p>
    Nun cunnosci da caprettu à viteddu
   </p>
   <p>
    È stà ‘nu Cataraghju riputata.
   </p>
   <p>
    Ghjunghji, la sera, lu maritu stancu
   </p>
   <p>
    È la trova cù li so mani à fiancu.
   </p>
   <p>
    ─ O Sà, dammi un bucconu ch’aghju fami !
   </p>
   <p>
    O Natali, chì n’hè di stu sfatteghju ?
   </p>
   <p>
    In u me locu, nun ci aghju ch'è danni
   </p>
   <p>
    È la me roba và di mali in peghju ;
   </p>
   <p>
    O Mattè, più nun vali ch'è tù chjami
   </p>
   <p>
    Chì Petru, par la Cava hà persu l'eghju
   </p>
   <p>
    È camusgià più nun possu à Maria
   </p>
   <p>
    Chì for di modu hè imbizaritu Andria.
   </p>
   <p>
    O Sà, dumani, s’è nun mi cuntorru,
   </p>
   <p>
    Spizzìcami ‘ssi quattru picuracci,
   </p>
   <p>
    È contami li capri à corru à corru,
   </p>
   <p>
    Chì la predaghja nun si li prucacci ;
   </p>
   <p>
    Pìddami dui ciuddi o qualchì porru
   </p>
   <p>
    È mira d’appattà ‘ssi zitiddacci,
   </p>
   <p>
    Parchì l'annata hè quidda chì pò essa
   </p>
   <p>
    Nun si vidi chè ghjenti fendu l'essa.
   </p>
   <p>
    Sì Bracacciola fussi vitiddata,
   </p>
   <p>
    Dalli l'aguattu è pidda lu viteddu
   </p>
   <p>
    Parchì aval' semu a pé di la branata
   </p>
   <p>
    Forsa ci scamparia qualchì ziteddu ;
   </p>
   <p>
    Vigu l'annata cruda è dispiitata
   </p>
   <p>
    Nun matura nè spiga nè graneddu ;
   </p>
   <p>
    O siccu o verdu, o com’è vodda sia
   </p>
   <p>
    S'aspetta l'orzu com'è lu Missia.
   </p>
   <p>
    O Sà, dumani spulgiami ‘ssu lettu !
   </p>
   <p>
    O Natali, tù teni par Urgonu,
   </p>
   <p>
    È Matteu si piddi lu Purettu
   </p>
   <p>
    È Petru falarà ‘nu Caniasgionu
   </p>
   <p>
    Andria fermi quì chì hè nudu è brettu
   </p>
   <p>
    È vardi li capretta ‘nu sarconu ;
   </p>
   <p>
    Eiu andaraghiu in Trastaghjacciu
   </p>
   <p>
    Chì ci hè Natali è mi darà sullacciu.
   </p>
   <p>
    Sì tù vol’ senta à mè, u me fiddolu
   </p>
   <p>
    Diccippemu lu vicu di la Cava ;
   </p>
   <p>
    Lu punaremu à pomi è à fasgiolu,
   </p>
   <p>
    Ci piantaremu la pisa è la fava,
   </p>
   <p>
    L’aghju visti ‘nu fiuminali d’Urtolu,
   </p>
   <p>
    In tempu ch'in Sartè ci liticava,
   </p>
   <p>
    Demuci ad ugni lama prunicuta
   </p>
   <p>
    Chì lu Signori assisti à chì s’aiuta
   </p>
   <p>
    Or cuddemucini à la muntagna,
   </p>
   <p>
    Ci piantaremu una famosa vigna,
   </p>
   <p>
    È d’oliu ni faremu una Balagna,
   </p>
   <p>
    Ci fundaremu una nuvella Archigna.
   </p>
   <p>
    Hè vera chì saremu in faccia à Cagna,
   </p>
   <p>
    Ma nun ci hè bisognu à cumprà ligna.
   </p>
   <p>
    Culà ci ni staremu curci è muzzi
   </p>
   <p>
    È ci ni ghjucaremu à li cucuzzi.
   </p>
   <p>
    ─ O Pà, sintiti una poca di bonu
   </p>
   <p>
    È lascemuli andà tutti in ubliu.
   </p>
   <p>
    ─ O Sà, tù se una donna di tonu
   </p>
   <p>
    È ti voddu senta gloria à Diu...
   </p>
   <p>
    ─ Andemucini à l'acqua di Sarconu ;
   </p>
   <p>
    Nun purtaremu più un pé di vivu.
   </p>
   <p>
    Culà faremu è vigna è giardinu
   </p>
   <p>
    È daremu l’invidia à lu vicinu.
   </p>
   <p>
    ─ O Sà, sta cosa mi faria gran tortu.
   </p>
   <p>
    Tù vurristi zappà la me famidda ;
   </p>
   <p>
    Sa bè chì nun vivu hè com’è mortu
   </p>
   <p>
    È focu nun s’accendi in quidda zidda.
   </p>
   <p>
    Chì prufittu hà tiratu da quiddu ortu
   </p>
   <p>
    Chì in Piscia ci facia Canupidda ?
   </p>
   <p>
    S’iddi ùn fùssini stati li bistiami
   </p>
   <p>
    Culà saria mortu da la fami !...
   </p>
   <p>
    ─ Ghjesù, ciò ch’iddu dici ‘ssu vichjacciu,
   </p>
   <p>
    ‘Ssu cutalacciu rozzu è carcu à bava !
   </p>
   <p>
    Ma chì di tè ni fàccianu lu stracciu
   </p>
   <p>
    Par sempri ti cundànnini à la trava !
   </p>
   <p>
    O l’ingratu è bruttu sputritacciu !
   </p>
   <p>
    À chì più t’imponi è più ti strava
   </p>
   <p>
    È nun basta à veda lu to vistutu
   </p>
   <p>
    Par ben sapè quantu tù sè astutu ?
   </p>
   <p>
    ─ O coccia mora scusciaticcia  vacca,
   </p>
   <p>
    Sè pur la risa di lu to vicinu ;
   </p>
   <p>
    À lu focu si metti è pò si spacca.
   </p>
   <p>
    Or circa d'appuntatti issu suddinu !
   </p>
   <p>
    S’è sintissi à tè, cingnaria li sacca
   </p>
   <p>
    Or quiddi chì purtava u to cucinu,
   </p>
   <p>
    Cun tantu lutu è tanta roba bona
   </p>
   <p>
    Chì faci spaventu ad ogni parsona.
   </p>
   <p>
    ─ Hè vera, sò la risa di la ghjenti
   </p>
   <p>
    Da quandu sò la toia, o strianciacatu !
   </p>
   <p>
    À chì nun ti vidi è pur' ti senti,
   </p>
   <p>
    Ghjàcaru durmichjonu strascinatu !
   </p>
   <p>
    Or quantu sò li to fatichi è stenti,
   </p>
   <p>
    Chì hai un cavaddu è mai l'ha insummatu !
   </p>
   <p>
    Sa’ chì quandu ghje’ era ind’è babbeddu
   </p>
   <p>
    Mi salutava barretta è capeddu.
   </p>
   <p>
    ─ Finimu ‘ssi discorsi o mal’ lavata
   </p>
   <p>
    Sì tù nun vol’ riceva centu botti,
   </p>
   <p>
    Aval’ chì semu à a fini di l'annata
   </p>
   <p>
    La brutta mi vol’ dà tanti strambotti.
   </p>
   <p>
    Si vidi chì tù sè mal’ affasciata ;
   </p>
   <p>
    Or magna pur’ chì lu to corpu sbotti !
   </p>
   <p>
    Abbastanza t’aghju ghjà suppurtatu
   </p>
   <p>
    Prima d'avali t’avissi eiu lacatu.
   </p>
   <p>
    ─ Comprati pur’ li to russi scarpucci
   </p>
   <p>
    È nun andà più peda strascinonu ;
   </p>
   <p>
    Sa ch’eiu so parenti à li Ghjadducci
   </p>
   <p>
    È lu me ziu hè omu di gran’ tonu ;
   </p>
   <p>
    Aghju un frateddu ind’è li Santucci
   </p>
   <p>
    Chì ti suttarraria in u to sarconu
   </p>
   <p>
    È pò d’un maciddari so cucina
   </p>
   <p>
    Chì stà in Bonifaziu, à la marina.
   </p>
   <p>
    ─ S’è nun lachessi par l'amor' di Diu,
   </p>
   <p>
    È chì tù ùn fussi lu me spuddatoghju,
   </p>
   <p>
    Vurristi ch’è timissi anc’à to ziu,
   </p>
   <p>
    Bonu da li capretta in lu vintoghju !
   </p>
   <p>
    À to frateddu nè mortu nè vivu
   </p>
   <p>
    Li faria pruvà lu stangatoghju !
   </p>
   <p>
    À to cuginu li tremani li ghjambi
   </p>
   <p>
    Quistu annu chì cumbatti cù la fami.
   </p>
   <p>
    ─ Sé divintatu cusì fieru è bonu ?
   </p>
   <p>
    O altramenti cù li principali...
   </p>
   <p>
    Nun ti ramenti più di Luvicionu
   </p>
   <p>
    Quandu t’incatassò in u sipali ?...
   </p>
   <p>
    Ti deti tanti colpa di bastona
   </p>
   <p>
    Chè grammazè à lu sgiò Annibali.
   </p>
   <p>
    Ti feci tantu veda a maladetta
   </p>
   <p>
    Ch’avali li ti levi di barretta !
   </p>
   <p>
    ==Da vida dinò==
   </p>
   <p>
    Ugu Peretti
   </p>
   <p>
    Litteratura corsa
   </p>
  </body>
 </text>
</TEI>
