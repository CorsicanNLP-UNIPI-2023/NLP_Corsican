<TEI>
 <teiHeader>
  <fileDesc>
   <titleStmt>
    <title>
     Renu
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Renu"/>
     <date>
      2017-02-01T15:55:10Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Renu
   </head>
   <p>
    U Renu (in tedescu Rhein, in francesu Rhin, in nidirlandesu Rijn, in rumanciu Rain) hè, incù 1 326 km, unu di i  fiuma più longhi d'Auropa. U so nomu diriveghja da una radica celtica, ma sempri prima induaurupea, chì significheghja "scorra". L'urighjina induaurupea di u terminu trova cunferma in u Grecu anticu, in u quali u verbu ρέω (traslitteratu rheō) hà probbiu u suddettu significatu. Incù à u Danubiu, u Renu furmava a maiò parti di u cunfini sittintriunali di l'Imperu rumanu ed hè statu, finu da quiddi tempi, un corsu d'acqua navighevuli, imprudatu par u cummerciu è u trasportu di a ropa finu à u cori di u cuntinenti. A navigazioni annantu à u fiumu hè arrigulata da a Cunvinzioni par a navigazioni annantu à u Renu, firmata à Mannheim u 17 uttrovi 1868, trà u Granducatu di Baden, u Regnu di Baviera, a Francia, u Granducatu di Hessen, i Paesi Bassi è a Prussia.
   </p>
   <p>
    == Parcorsu ==
   </p>
   <p>
    === Svizzara ===
   </p>
   <p>
    Sorghji da l'Alpi svizzari, in u Canton Grigioni, induva i so dui principali tributarii iniziali sò chjamati Renu Antiriori è Renu Pustiriori. U Renu Antiriori sgorga da u lavu Tuma, vicinu à u passu di l'Oberalp è attraversa i travi di u Ruinaulta. U Renu Pustiriori nasci da i ghjacciali di u gruppu di l'Adula annantu à u cunfini miridiunali di u Grigioni incù u Ticino. I dui tributarii si scontrani vicinu à Reichenau, sempri in i Grigioni. Unu di i rami sicundarii hè custituitu da u turrenti Renu di Edda, chì nasci in Italia da u Pizzu Stedda (in a cumuna di Piuro) è hè talianu par circa 15 km, par cunfluiscia, dopu, in u Renu Pustiriori. Da quì u fiumu, chjamatu Alpenrhein (Renu alpinu), scorri versu u nordu travirsendu Coira par dopu lascià i Grigioni è ghjentra in u cantonu di San Ghjaddu di u quali custituisci a fruntiera uriintali incù u Liechtenstein è l'Austria prima di ghjittà si in u lavu di Custanza. À l'isciuta di u lavu si dirighji à punenti è dopu u saltu di i cascati di u Renu ricevi l'acqui di u fiumu Aar chì ni aumentani a purtata di oltri a mità, incù una media di 1.000 metri cubi à a siconda. U Renu segna u cunfini trà Svizzara è Alimagna prima di svultà à nordu incù l'ansi (Rheinknie) vicinu à Basilea.
   </p>
   <p>
    === Alimagna è Francia ===
   </p>
   <p>
    Varcata Basilea u Renu custituisci a parti miridiunali di u cunfini trà Alimagna è Francia scurrendu in una larga vaddi prima di entra intiriamenti in tarritoriu tedescu à Rheinstetten, vicinu à Karlsruhe.
   </p>
   <p>
    L'ampia vaddi di u Renu finisci à a cunfluenza incù u Menu à Magonza. A parti frà Bingen è Coblenza, induva u Renu entri in una vaddi più stretta, hè nota com'è Gola di u Renu, una furmazioni criata da l'erusioni è da un sullivamentu tettonicu. Stu trattu di u fiumu hè notu par i casteddi mediivali è i vignali chì ricoprini l'alturi circustanti; in u 2002 hè statu numinatu Patrimoniu di l'umanità da l'UNESCO.
   </p>
   <p>
    U fiumu s'allarga di novu à sudu di Culonia. Ancu s'è molti industrii si trovani longu u Renu, sinu da u so corsu svizzaru, hè in 'ssu puntu, a rigioni di a Ruhr in a quali traversa Culonia, Düsseldorf è Duisburg chì si cuncentrani a maiò parti di eddi. À Duisburg si trova u più grandi portu fluviali d'Auropa. À i ghjorna d'oghji molti industrii longu u Renu è i so affluenti ani chjusu o ani riduttu l'emissioni di inquinanti in u corsu d'acqua ancu s'eddu ferma un certu gradu di inguinamentu, spicialamenti à a cunfluenza incù l'Emscher in passatu impiigatu com'è veru è probbiu canali di scolu industriali.
   </p>
   <p>
    === Paesi Bassi ===
   </p>
   <p>
    U Renu à stu puntu ghjira à punenti in i Paesi Bassi, induva incù a Mosa forma un enorma delta. Oltripassatu u cunfinu ulandesi, u Renu righjunghji a so massima ampiezza, ma si dividi dopu in trè rami principali: l'IJssel, u Waal è u Bassu Renu. Da quì a situazioni diventa più cumplicata, in quantu u nomu "Renu" ùn cuincidi più incù u corsu principali. Gran' parti di l'acqua di u Renu scorri sempri più à punenti à traversu u Waal, u Nieuwe Waterweg è, uniscendu si à a Mosa, l'Hollands Diep è l'Haringvliet, finu à sfucià in u Mari di u Nordu. U ramu di l'IJssel porta a so parti d'acqua à u nordu in l'IJsselmeer, mentri u Bassu Renu scorri à punenti, parallelu à u Waal.
   </p>
   <p>
    Ad ogni modu, oltri Wijk bij Duurstede stu corsu d'acqua cambia nomu par divintà u Lek è scorri à punenti par riuniscia si à u ramu principali in u Nieuwe Waterweg. U nomu "Renu" à parta da quì fù usatu solu par fiuma più chjughi chì scorrini versu u nordu è chì un tempu furmavani l'ultimu trattu di u Renu di l'ebbica rumana. Ancu s'è mantenini u nomu, sti vadini ùn portani micca acqua di u Renu, ma sò usati par drenà i terri è i polder di i circonda. Da Wijk bij Duurstede, ci sò u Kromme Rijn ("Renu stortu") è dopu Utrecht l'Oude Rijn ("Vechju Renu") chì scorri à traversu Leida è in un cumplessu di chjusi induva i so acqui poni essa scaricati in u Mari di u Nordu.
   </p>
   <p>
    == Affluenti ==
   </p>
   <p>
    Affluenti da a surghjenti à a foci:
   </p>
   <p>
    == Ponti farruviari ==
   </p>
   <p>
    Ponti farruviari annantu à u Renu (incù i stazioni più prossimi à a riva sinistra è dritta):
   </p>
   <p>
    Austria è Svizzara:
   </p>
   <p>
    * trà Lustenau è Sankt Margrethen
   </p>
   <p>
    Svizzara è Liechtenstein:
   </p>
   <p>
    * trà Buchs è Schaan
   </p>
   <p>
    in Svizzara:
   </p>
   <p>
    * trà Flurlingen è Sciaffusa
   </p>
   <p>
    * à Basilea
   </p>
   <p>
    trà Francia è Alimagna
   </p>
   <p>
    * trà Bantzenheim è Neuenburg am Rhein
   </p>
   <p>
    * trà Neuf-Brisach è Breisach
   </p>
   <p>
    * trà Strasburgu è Kehl
   </p>
   <p>
    in i Paesi Bassi:
   </p>
   <p>
    *vicinu à Culemborg.
   </p>
   <p>
    == Da veda dinò ==
   </p>
   <p>
    Cascati di u Renu
   </p>
   <p>
    Deutsches Eck (Coblenza)
   </p>
   <p>
    Burg Pfalzgrafenstein
   </p>
   <p>
    Fiuma di l'Alimagna
   </p>
   <p>
    Lista di i fiuma più longhi d'Auropa
   </p>
   <p>
    ==Fonti==
   </p>
   <p>
    'Ss'articulu pruveni in parti o in tutalità da l'articulu currispundenti di a wikipedia taliana.
   </p>
   <p>
    Alsazia
   </p>
  </body>
 </text>
</TEI>
