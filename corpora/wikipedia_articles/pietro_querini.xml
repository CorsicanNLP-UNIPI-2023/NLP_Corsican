<TEI>
 <teiHeader>
  <fileDesc>
   <titleStmt>
    <title>
     Pietro Querini
    </title>
    <author>
     <orgName>
      Wikipedia contributors
     </orgName>
    </author>
   </titleStmt>
   <publicationStmt>
    <publisher>
     Wikipedia, The Free Encyclopedia (Wikimedia)
    </publisher>
   </publicationStmt>
   <sourceDesc>
    <bibl>
     <ptr target="https://co.wikipedia.org/wiki/Pietro%20Querini"/>
     <date>
      2015-07-02T15:09:14Z
     </date>
    </bibl>
   </sourceDesc>
  </fileDesc>
 </teiHeader>
 <text>
  <body xml:lang="co">
   <head>
    Pietro Querini
   </head>
   <p>
    Pietro Querini (Vinezia, ... - ...) hè statu un marcanti è navigatori talianu, sinatori di a Ripublica di Vinezia.
   </p>
   <p>
    == Biugrafia ==
   </p>
   <p>
    Pietro Querini era Patriziu vinizianu (N.H.) di a putenti famiglia Querini è dunqua membru di drittu di u Cunsigliu Maiò di a Sirenissima. Fù Signori, in l'isula di Candia (Creta), di i feudi di Castel di Temini è Dafnes, famosi par a pruduzzioni di u vinu Malmasgìa, chì eddu cummirciava spicialamenti incù i Fiandri.
   </p>
   <p>
    === U viaghju di a Querina ===
   </p>
   <p>
    U 25 aprili 1431 Petru salpò da Candia versu i Fiandri à bordu di a caracca Querina incù un caricu di 800 barili di Malmasgìa, spezii, cutonu, cera,  allumi di rocca è altri marcanzii di valori, pari à circa 500 tunniddati. L'equipaghju era cumpostu da sissanta ottu omini di diversi naziunalità. I so tinenti erani Nicolò de Michele, patriziu venetu, è Cristofalo Fioravante.
   </p>
   <p>
    U 14 sittembri, à quandu suparatu à Capu Finisterra, funi suspresi da timpesti ripituti  è funi spinti sempri di più versu punenti, à u largu di l'Irlanda: si rumpiti u timonu è a navi firmò smaghjata, andendu à a deriva duranti parechji sittimani, traspurtata da u Currenti di u Golfu. U 17 dicembri l'equipaghju dicisi di abbandunà u relittu mezu affundatu è si divisi:  18 si imbarconi annantu à un schifu (spezia di scialuppa) è 47 annantu à una siconda lancia più grandi, cumprindenti i trè ufficiali. Di a  prima imbarcazioni ùn si ebbi più alcuna nutizia, ma a lancia più grandi andò à longu à a deriva frà raziunamenti di vivari è morti cuntinui, tucchendu terra par furtu u 14 ghjinnaghju 1432 in  l'isula diserta di Sandøy, in l'arcipelagu nurvigesu di i Lofoten, incù 16 marinari sopravviventi.
   </p>
   <p>
    Petru Querini è i so cumpagni vissini par ondici ghjorna stendu à u bivaccu annantu à a costa nutrendu si di pateddi è accindendu fochi par scaldà si. Funi sculunnati tandu da i piscadori di l'isula di Røst, a più vicina, chì andetini in so aiutu è l'uspitetini in i so casi. A pupulazioni di l'isula di Røst, ch'è i viniziani chjamàni Rusteni, circa 120 abitanti, era dedicata à a pesca è à l'assiccazioni di u merluzzu. I viniziani firmetini circa quattru mesa in l'isula, è Querini scrissi una rilazioni dittagliata par u Senatu, oghji cunsirvata in a Bibbiuteca Apustolica Vaticana:
   </p>
   <p>
    Par i marinari l'uspitalità di a cumunità fù com'è un veru è probbiu Paradisu, ancu parchì:
   </p>
   <p>
    U 15 maghju di u 1432 Querini fù aiutatu da i piscadori à riparta versu Vinezia; partì incù gran' parti di i cumpagni (in u frattempu calchiadunu s'era accasatu à Røst), imbarchendu si annantu à una barca chì andava à Bergen purtendu incù sè 60 stoccafissi siccati. Quì i vindetti par assicurà si risorzi par vultà in Venetu. Querini duranti u viaghju di ritornu passò par Trondheim, Vadstena è Londra, induva fù ospiti di a tandu putenti cumunità viniziana chì risidia annantu à u Tamigi.
   </p>
   <p>
    Da quì, dopu 24 ghjorna di cavaddu, u "capitanu di mari" ghjunsi finalmenti à Vinezia u 12 uttrovi 1432. Ci impurtò l'idea di u stoccafissu, chì guditi subitu di un grandi successu è ch'è i viniziani amparoni à apprizzià, sii par a so qualità gastrunomica ch'è par i so carattaristichi di cibu à longa cunsirvazioni moltu utuli sii in i viaghji di mari ch'è di terra, oltri ch'è par a carattaristica di essa un "cibu magru", divintò dinò unu di i piatti cunsigliati in l'oltri 200 ghjorni di magru, fissati, incù altri cibi, u 4 dicembri 1563, data di a XXVa è ultima sissioni di u cunciliu di Trentu.
   </p>
   <p>
    Moltu impurtanti, in a rilazioni di u viaghju, ch'eddu scrissi dopu Querini par u Senatu, hè a discrizzioni di a vita di i piscadori nurvigesi è di a tecnica di cunsirvazioni di u merluzzu chì, una volta assiccatu, diventa stoccafissu.
   </p>
   <p>
    L'abitanti di l'isuli Lofoten da tandu ani sempri nutritu una grandi ricunniscenza versu Petru Querini, tantu chì in u cinquicentesimu annivirsariu di u naufraghju ani erettu una stela in so onori in l'isula di Røst; inoltri un'isula di i Lofoten hè stata chjamata Sandrigøya, veni à dì isula di Sandrigo, in ricordu di a piccula cità in a pruvincia di Vicenza induva si teni annualamenti a festa di u boccalà, u piattu tradiziunali di a cucina vicintina à basa di stoccafissu pruvinenti da l'isuli Lofoten. Inoltri, in Sandrigo una piazza hè stata didicata à Røst.
   </p>
   <p>
    U famosu umanistu di u cinquicentu Giovan Battista Ramusio, autori di u vulumu Navigazioni è Viaghji, chì raccuglìa i più impurtanti viaghji compiuti da l'antichità classica finu à a so ebbica, didicò un capitulu à Petru Querini, principiendu cusì:
   </p>
   <p>
    == Bibliugrafia ==
   </p>
   <p>
    Franco Giliberto e Giuliano Piovan. Alla larga da Venezia. L'incredibile viaggio di Pietro Querini oltre il circolo polare artico nel '400, Marsilio, ISBN 978-88-317-9459-6
   </p>
   <p>
    Pietro Querini, Nicolò De Michiele, Cristofalo Fioravante. Il naufragio della Querina. Veneziani nel circolo polare artico, 2007, ISBN 88-88389-79-2
   </p>
   <p>
    ==Liami==
   </p>
   <p>
    Marcu Biancarelli, U navifraghju di a Querina
   </p>
   <p>
    ==Da veda dinò==
   </p>
   <p>
    stoccafissu
   </p>
   <p>
    merluzzu
   </p>
   <p>
    ==Fonti==
   </p>
   <p>
    'Ss'articulu pruveni in parti o in tutalità da l'articulu currispundenti di a wikipedia taliana.
   </p>
   <p>
    Biugrafia
   </p>
   <p>
    Talianu
   </p>
  </body>
 </text>
</TEI>
