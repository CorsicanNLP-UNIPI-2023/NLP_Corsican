<TEI>
 <teiHeader>
  <fileDesc>
   <titleStmt>
    <title>
     Ci la ferà Valls à esse u peghju ministru di l'internu ?
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Ci-la-fera-Valls-a-esse-u-peghju-ministru-di-l-internu_a1580.html"/>
     <date>
      Mon, 03 Jun 2013 23:10:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Ci la ferà Valls à esse u peghju ministru di l'internu ?
   </head>
   <div type="excerpt">
    <p>
     È s'ellu era ellu u peghju ?
    </p>
   </div>
   <div type="content">
    <p>
     In a storia prestigiosa di a Ripublica francese, n'avemu avutu belli ministri di l'internu. 
Michel Poniatowski chì mandava l'armata è i blindés in Aleria in 1975.  Charles Pasqua, spezialistu di e barbuserie, di i culpacci è di e maguglie.  U calamitosu Jean-Louis Debré, chì hà organizatu a cunfereza di stampa di Tralonca.  Jean-Pierre Chevènement chì mettia in piazza à Bonnet, "l'homme qu'il faut là où il faut".  In quant'à Nicolas Sarkozy, ùn ne parlemu mancu. 
Sott'à Michel Rocard, Pierre Joxe fù u solu à circà una via di pace è di dialogu in Corsica. 
Ma finalmente, è sì u peghju era Manuel Valls ? 
A lingua corsa ? Ùn meriteghja micca d'esiste : "il n'y a qu'une langue de la République, c'est le français. Il n'est pas concevable qu'il y ait sur une partie du territoire, une deuxième langue officielle". Pigliatevi què i Corsi ! 
U 5 di maghju ? Ùn ci vole à scambià nunda. "Le sport, c'est une école de l'effort et aussi du respect". Pigliatevi què, quelli chì dumandavanu a sacralizazione. 
A cultura corsa ? Ma di sigura ch'ella hè viulente ! Torna à parlà di "violence qui gangrène la belle culture corse". 
A cumedia ? Hà ancu fattu un vechju sketch degnu di L'Enquête Corse di Pétillon : "J'aime la Corse, j'aime les Corses et j'aime leur culture". Iè, l'hà detta. 
I risultati in materia di lotta contr'à e bande maffiose ? L'aspettemu sempre è cuntinuveghjanu l'assassinii. 
Finalmente, i più chì eranu cuntenti sò state "les forces de sécurité", è Emile Zuccarelli, cuntentu cum'è un pichju à davant'à u patrone. 
Di ghjennaghju 1974, Liber Bou dichjarava chì "même 200.000 autonomistes ne pourront jamais faire modifier la Constitution"... è u peghju era da vene. 
Oghje, Parigi chjode pocu à pocu tutte e porte è Valls martella u so discorsu pienu di rabbia è d'odiu. Ma forse l'arrangia ch'ellu torni à vene u peghju.
    </p>
   </div>
  </body>
 </text>
</TEI>
