<TEI>
 <teiHeader>
  <fileDesc>
   <titleStmt>
    <title>
     Ùn hè più bellu senza publicità ?
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Un-he-piu-bellu-senza-publicita_a2211.html"/>
     <date>
      Mon, 18 May 2015 01:03:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Ùn hè più bellu senza publicità ?
   </head>
   <div type="excerpt">
    <p>
     In Grenoble, u merre hà decisu di falla finita cù a pulluzione visuale. Tutti i pannelli publicitarii di a so cità seranu cacciati. In Corsica, paese di l'orrori visuali, mancu ùn ci pensemu.
    </p>
   </div>
   <div type="content">
    <p>
     Grenoble hè u capilocu di u dipartimentu di l'Isère, ci si conta circa 160 000 abitanti è era gestita da u merre sucialista Michel Destot, da u 1995 à u 2014. Di dicembre scorsu, u merre novu, Eric Piolle (vicinu d'Europe Écologie les Verts), decide di a supressione di i pannelli publicitarii nant'à a so cummuna. 
Da leghje : À Grenoble, les panneaux publicitaires vont disparaître a décidé le maire Éric Piolle 
Hè a prima volta ch'ellu si vede un'affare cusì in Auropa. Si tratta di 330 pannelli chì appartenenu à a celebre sucetà JC Decaux, chì avia u marcatu dapoi parechji anni. 
A merria dice in u so cartulare di stampa chì : «La municipalité fait le choix de libérer l’espace public grenoblois de la publicité en développant les espaces d’expression publique et ne lance pas de nouvel appel d’offre pour l’affichage publicitaire». 
Certi ne sò addisperati, chì ste pubbe facianu entre 600 000 euri in e casce. 
Da leghje in Sud Ouest : Panneaux publicitaires supprimés à Grenoble : "On va enfin respirer !" 
In locu è piazza di i pannelli, a municipalità nova prumette à a pupulazione di piantà una cinquantina d'arburi. 
Quattru mesi pè riorganizà a cità, turnà à pensà u centru vechju, falla finita cù a pulluzione visuale è turnà à impatruniscesi di u spaziu urbanu. À l'accorta, hè un ritornu à i fundamentali. In quattru mesi. 
Ind'è noi, seguitemu l'idee bone : femu l'esattu cuntrariu. Si caccianu l'arburi (assai troppu numerosi ind'è noi, hè vera !) per piantà pannelli. 
Bastia o Aiacciu ùn sò ancu cuncernate da e "sucettes" (sti pannelli di dui metri ch'ellu si vede nant'à i tighjati di e cità per attirà l'ochju di i pedoni o di l'automobilisti). Ancu chì i grandi gruppi publiciarii puderianu vedeci un interessu à mette in piazza sti pannelli per fà spazientà a ghjente bluccata in l'ingorghi tremendi ch'ellu ci hè in e duie cità corse... 
È ind'è noi ?  Micca "sucettes" in Corsica dunque. Ma da u latu di i "4x3", ind'è noi simu servuti. Ci hè da beie è da manghjà : RN, strade dipartimentale, stradacce è strade muntagnole... ùn i pudete mancà. 
Ma quale si ne rende contu oghje ? Quale si pone a dumanda di sapè ciò ch'elle serianu e nostre strade senza ste strutture metàlliche, chì supportanu sti missaghji forti chì ci dicenu ch'ellu ci vole à cunsumà sempre di più ? 
È s'è no turnavamu à pensà u nostru paisaghju ?  À a dumanda nant'à l'orìgine di sta decisione, Eric Piolle cita parechje indiature, cum'è quella di riduce a piazza occupata da a publicità in u spaziu publicu : 
« Cette publicité est arrivée à un moment où la ville était construite comme un vecteur de la consommation de masse (…) Nous sommes maintenant arrivés à un virage où la ville va se construire au contraire sur son identité, et son commerce de ville » 
Da leghje in Les Inrocks : Pourquoi supprimer les pubs des rues ? Le maire de Grenoble répond 
Ind'è noi, sia i pulitichi anu decisu d'ùn vede nunda (fora di tempi di campagna eletturale, di siguru). Sia avemu decisu noi, di manera cullettiva, di passà à cantu. Una volta di più. 
A storia cuntinuveghja.
    </p>
   </div>
  </body>
 </text>
</TEI>
