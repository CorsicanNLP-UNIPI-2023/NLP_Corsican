<TEI>
 <teiHeader>
  <fileDesc>
   <titleStmt>
    <title>
     Vutate per a vostra donna corsa preferita
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Vutate-per-a-vostra-donna-corsa-preferita_a1289.html"/>
     <date>
      Fri, 08 Mar 2013 12:24:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       SUCETA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Vutate per a vostra donna corsa preferita
   </head>
   <div type="excerpt">
    <p>
     L'ottu di marzu hè a ghjurnata di e donne. Allora per una volta semu bravi cun elle è femu un omagiu à e donne corse. E corce, sò elle chì ci supportanu...
    </p>
   </div>
   <div type="content">
    <p>
     A Donna di Bunifaziu : Hè a nostra antenata à tutti. Hà campatu versu -6000 è avà si riposa à u museu di Livia. D'ella si sà ch'ella era malata è ferita, è ch'ella hà campatu grazia à a sulidarità di i soi chì l'aiutavanu. Eranu bravi i Corsi, tandu. 
Faustina Gaffori : Ùn si sà chì hè a parte di legenda è di verità, ma a storia dice chì a moglia di Ghjuvanpetru Gaffori era una chjocca. Quandu i Genuvesi avianu accintu a so casa, i so amichi sò stati demuralizati è pronti à rendesi. Allora per incuragisceli, l'hà minacciati di mette u focu à un barile di polvera per fà saltà tuttu. L'omi ùn si sò micca resi. Un'altra volta, mentre chì i Genuvesi avianu chjappu u so figliolu, hà dettu à i so partigiani : "ch'elli u tombinu puru, ma voi ùn vi rendite micca !". Cun 50 donne cusì, ùn averiamu micca persu in Ponte Novu. 
Rusanna Franceschetti Serpentini : Vestuta è armata cum'è un omu, era a moglia di Ghjuliu Francescu Serpentini. Paulista, hà cumbattutu à a battaglia di U Borgu, hà cumbattutu in Ponte Novu. 
Culomba Carabelli : Nanzu d'esse un nome di biera, Culomba era a capimachja di a vindetta. A vera Culomba, quella chì hà ispiratu à Mérimée, era di Fuzzà è ùn ci vulia micca à stuzzicalla troppu. 
Santa Divota : Corsa di Lucciana, martirizata in 312. 
Margherita Paccioni di Rennu : Margherita avia trè figlioli. Dui sò stati tombi. U terzu, Margherita hà tenutu à presentallu à Pasquale Paoli : "Generale, a guerra ch'è vo fate hè ghjusta. Dui di i mo figlioli sò digià morti à fiancu à i vostri patriotti. Sò ghjunta oghje per presentavvi quellu chì mi ferma". 
Danielle Casanova : Nanzu d'esse un battellu, Danielle Casanova era una resistente aiaccina, arrestata in 1942 è morta in depurtazione in Auschwitz. 
Vannina d'Ornanu : Moglia di Sampieru Corsu. Strangulata da Sampieru Corsu. 
Maria Ghjentile : Ferraghju 1769, a ripressione francese face corre u sangue in u Nebbiu. À U Poghju d'Oletta, i patriotti corsi sò torturati è impiccati. A moglia d'unu di i st'omi, Maria Ghjentile, và una notte à spiccà u so maritu per dalli una sepultura degna d'un cristianu. 
A mamma di Tumasgiu Cervoni, di Suveria : Tumasgiu Cervoni hè quellu chì hà salvatu à Pasquale Paoli, prigiuneru di Mariu Emanuele Matra à u cunventu d'Àlandu. Ma s'ellu l'hà salvatu a vita hè per via di a so mamma, chì l'hà furzatu à andà à u succorsu di Paoli allora ch'elli s'eranu intuppati. A prova ch'ellu ci vole sempre à stà à sente a so mamma... 
Maria Dumenica Rivarola, detta "A Monaca" : Sta patriotta hè stata una grande accanita di Pasquale Paoli è fù l'agent secret di u Babbu di a Patria in Livornu. Per ringrazialla, Pasquale Paoli l'hà fattu piantà a bandera corsa in Capraia, quandu l'isula hè stata cunquistata da Achille Murati. 
A Mora di A Vinzulasca : Hà campatu à u principiu di u XXesimu seculu, è ùn vulia sapè nunda. Si vestia cum'è un omu è purtava sempre u fucile. D'ella ci fermanu qualchì ritratti è carte pustale è a chjamanu "la bergère de Venzolasca". Ma u so veru cugnome era "A Mora". 
Renée Falconetti : Era un'attrice cunniscitissima nanzu à a guerra. Hà ghjucatu in u famosu La Passion de Jeanne d'Arc di Carl Dreyer. Bon, avà ùn vi dice forse nunda ma hè appena cum'è sì oghje un'attrice corsa averia ghjucatu in Titanic o Star Wars. Impussibule, neh ? 
Letizia Ramolino : Mamma d'imperatore. In crisa nera contr'à u so figliolu Napulione, ùn assisterà micca à u so sacru è fù aghjustata nant'à u guatru da u pittore David. Torna una mamma azeza... 
Isabelle Casanova : Hè stata a prima à arregistrà una paghjella, in 1935. Pochi eranu à l'epica à s'interessassi à e pulifunie corse. Tandu i Corsi si vergugnavanu di a so cultura è quandu un gruppu cantò una paghjella nant'à una scena in Bastia, e riazzioni sò stati fischji è "iscia, cantanu cum'è l'arabi"... Iè, eccu pè induve semu passati. 
Laetitia Casta : Bon d'accordu hà imprestatu a so faccia à Marianne. Ma quantunque. 
Geneviève Moracchini-Mazel : Un munumentu di l'archeologia corsa. Hè stata una di i primi à interessassi è à prutege u patrimoniu storicu di a Corsica, à un'epica induve ùn interessava à nimu è induve si dicia à i Corsi ch'elli ùn avianu nè storia, nè munumenti. 
Anna Rocchi : The voce. Nunda chè pè a so interpretazione di Principellu è Dio ti salvi Maria. 
Dorothy Carrington : scrittrice, sturiana, giurnalista inglese, hà cunsacratu a so vita à a Corsica. 
Ma di siguru, tutte e donne corse, moglie, mamme, mammone è surelle di croce di Corsi cum'è noi meritanu stu premiu ! 
Averianu pussutu entre in u sundagiu (ma ùn c'era più piazze...) : E Duie Patrizie, Marcelle Conrad (botanista), Maria Leandri (per l'inseme di a so opera è per e so chjame à Dite a Vostra), Angelina Risterucci, Noëlle Vincensini, Beatrice Casale (prima pueta di lingua corsa), Joséphine Poggi (creatrice di I Machjaghjoli), Benoite Danesi (bastiaccia chì s'occupa di i disgraziati), Michèle Salotti (militante eculogista), Regina (quella di Regina &amp; Bruno)... 
Ùn averianu micca pussutu entre in sta lista : Alizée, Jenifer, Francesca Antoniotti.
    </p>
    <p>
     A Donna di Bunifaziu : a più vechja Corsa di u mondu
    </p>
    <p>
     Faustina Gaffori
    </p>
    <p>
     Rusanna Franceschetti Serpentini : hà cumbattutu à U Borgu è in Ponte Novu
    </p>
    <p>
     O Culomba le to labre...
    </p>
    <p>
     Margherita Paccioni presenta u so ultimu figliolu à Pasquale Paoli
    </p>
    <p>
     Vanina è Sampieru : e storie d'amore finiscenu sempre male, in generale
    </p>
    <p>
     A Mora di A Vinzulasca
    </p>
    <p>
     Renée Falconetti : un'attrice corsa nanzu à a guerra. Hè cum'è si avà una Corsa ghjucava in Star Wars o Titanic...
    </p>
   </div>
  </body>
 </text>
</TEI>
