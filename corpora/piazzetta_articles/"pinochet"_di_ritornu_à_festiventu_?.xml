<TEI>
 <teiHeader>
  <fileDesc>
   <titleStmt>
    <title>
     "Pinochet" di ritornu à Festiventu ?
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Pinochet-di-ritornu-a-Festiventu_a1421.html"/>
     <date>
      Tue, 09 Oct 2012 00:31:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    "Pinochet" di ritornu à Festiventu ?
   </head>
   <div type="excerpt">
    <p>
     Sta volta hè sigura. Ùn si sà micca ciò ch'elli piglianu l'organizatori di Festiventu, ma deve veramente esse qualcosa di putente : quist'annu, anu invitatu à Gilbert Thiel.
    </p>
   </div>
   <div type="content">
    <p>
     Durante qualchì tempu, avemu pensatu ch'ella era una magagna. Ma nò, hè scritta in veru in u prugramma di u Festival du Vent 2012 : u magistratu Gilbert Thiel hè invitatu quist'annu. 
Pè cuntrastà di e derive di a ghjustizia antiterrurista, spezialità francese ? Pè parlà di i danni fatti à quelli chì anu vistu e so porte sbundate à cinq'ore di mane da a DNAT ? 
Pè purtalli a cuntradizzione nant'à u "fichage ADN" generalizatu di i Corsi ? Sapete, i famosi "commandos brosse à dent" 
O pè parlà di a calata di e libertà individuale, sacrificate in nome di l'antiterrurìsimu? 
Nunda di què. U tappettu rossu hè cacciatu per chì Gilbert Thiel fia a prumuzione.di u so libru (18,25 €, quantunque) durante un "tchatche-café" cù u giurnalistu Christophe Jakubyszyn. 
Nò, ùn sunniate micca. 
Purtantu, in u cartulare di stampa di Festiventu, l'organizatori ci dicenu ch'elli s'interrucheghjanu quist'annu : "Réfléchir à un autre modèle de société, développer une intelligence de l’humanité, repenser la politique, donner une autre dimension à l’individu…" (sic). 
Quelli dunque, chì sò trovi durante mesi è mesi in detenzione preventiva per nunda, chì anu avutu a so porta sbundata da a DNAT, chì anu avutu u so ADN pigliatu per esse fisciati apprezieranu. 
Festiventu hà pichjatu un grande colpu quist'annu. 
In più, à Gilbert ùn li piace micca à ride. In u 2009 i rispunsèvuli di u situ Rinnovu.com sò stati cundannati per avè messu un ritrattu di u dittatore Pinochet cù stu cummentu : « ci-contre le juge Thiel rasé de près ». 
È u peghju, hè chì sta ghjente quì anu l'impressione d'esse ribella invitendu à u còmicu Christophe Alêveque... 
In u 2013, li sugerimu d'invità à Pascal Chimbonda, Jean-Marc Furlan è Frédéric Thiriez pè parlà di ballò. Eddy Mitchell, Michel Charasse, Jacques Séguéla è Christian Clavier per un dibattitu nant'à l'avvene di a Corsica. 
PS : Sin'à oghje, ùn avemu mai avutu a nostra porta sbundata à cinq'ore di mane da a DNAT.
    </p>
   </div>
  </body>
 </text>
</TEI>
