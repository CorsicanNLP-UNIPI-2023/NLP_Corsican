<TEI>
 <teiHeader>
  <fileDesc>
   <titleStmt>
    <title>
     Indignate vi è andate à fà vi vede !
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Indignate-vi-e-andate-a-fa-vi-vede-_a1207.html"/>
     <date>
      Sun, 06 Nov 2011 20:35:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       TRIBUNA-DI-I-LETTORI-AZEZI
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Indignate vi è andate à fà vi vede !
   </head>
   <div type="excerpt">
    <p>
     A Piazzetta hà ricevutu sta cuntribuzione d'un lettore.
    </p>
   </div>
   <div type="content">
    <p>
     Qualchì tempu fà, avia fattu parlà d’ellu un certu Augustin Legrand, à u capu di u cullettivu Les enfants de Don Quichotte. Era diventatu u porta voce di tanti disgraziati chì campavanu fora, sottu à una tenda nantu à e ripe di a Seine. 
In Corsica, sò I fratelli di a strada è Eric Ravera chì a li provanu à aiutà i SDF. 
Venneri u quattru di nuvembre, trenta trè persone senza dumiciliu fissu, frà i quali vinti trè Rumeni, sò state spulsate da l’anzianu cullegiu di u Finusellu induv’elli avianu pussutu truvà un tettu di furtuna per ùn dorme in carrughju. Patrick Strzoda, u prefettu di Corsica, hà precisatu chì sti strangeri in situazione irregulare avianu accettatu d’esse ricundutti à a fruntiera è ch’elli avianu accettatu senza ch’ellu ci fussi misura cuercitiva. Sia cum’ella sia, eranu cuntunque centu cinquanta flicchi chì anu dettu à stu zitellettu : « Futti mi u cane di quì ! Ùn ci ai da fà nunda ! » 
Sò state poche e voce à sustene l’azzione di I Fratelli di a Strada. Nè i riprisententi di i diritti di l’omu, nè l’intelletuali, nè i culturali chì anu po sempre u so ritrattu in i media. 
Simon Renucci, a cuscenza tranquilla di l’elettu di manca, hà dichjaratu senza trimà ch’ella s’era fatta l’espulsione in cuncertazione cù i servizii di u Statu è ch’elli avianu avutu à core di trattà la cù a più grande umanità. Ùn pò lascià a sucetà sta ghjente in bordu di strada, insistia bè Renucci. 
Claude Guéant hà avutu u so quota è pò ringrazià cum’ellu si deve l’iniziativa di u deputatu merre d’Aiacciu, mastuchendu sempre i nobili cuncetti di sulidarità è di fraternità trà di l’omi. Ch’ellu sia onoratu per a so cuuperazione ! Ch’ellu sippi glurificatu ancu per a so cullaburazione ! 
Ma à esse à lagnà, ùn hè solu ellu. 
Nantu à u situ internet di Corse Matin, à a quistione : A truvate ghjustificata l’evacuazione da e forze di l’ordine di u squat di Finusellu stu quattru di nuvembre in Aiacciu ? rispondenu iè à ottanta per centu i Corsi. Eccu dunque cum’ella si cumporta a sucetà corsa di pettu à un’altra minurità : cù disprezzu. 
È seranu forse belli numerosi sti Corsi chì anu rispostu à stu votu à avè lettu « Indignate vi » di Stéphane Hessel. 
Ottanta per centu di sti Corsi indignati chì si piattanu daretu à i CRS (chì elli sò propiu quì in casa soia) per dì « Fora o muccicò» à stu zitellu. 
Belli numerosi sti Corsi indignati à ingunfià u pettu per ripete ch’ella ùn hà cunnisciutu pogroms a Corsica è chì nisunu ghjudeu ùn hè mai statu datu à a milizia. 
Accettanu solu sti Corsi indignati i strangeri chì li compranu e so prupietà è e so case lampenda a muneta nantu à u tavulinu. Quessi sì chì ùn li facenu micca a paura i furisteri. 
Ma, avà chì ci pensu, possu forse ramentà à i Corsi, indignati o nò, ch’ellu hè mortu trenta anni fà Georges Brassens. 
Brassens chì avia scrittu in 1955 Chanson pour l’Auvergnat…
    </p>
   </div>
  </body>
 </text>
</TEI>
