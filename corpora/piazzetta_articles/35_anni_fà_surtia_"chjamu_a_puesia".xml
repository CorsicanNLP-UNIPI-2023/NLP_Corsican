<TEI>
 <teiHeader>
  <fileDesc>
   <titleStmt>
    <title>
     35 anni fà surtia "Chjamu a puesia"
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/35-anni-fa-surtia-Chjamu-a-puesia_a1821.html"/>
     <date>
      Thu, 29 May 2014 23:29:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       CULTURA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    35 anni fà surtia "Chjamu a puesia"
   </head>
   <div type="excerpt">
    <p>
     I fans di Canta u Populu Corsu anu tutti avutu sta discussione un ghjornu : qualessu serà u più bellu album di u gruppu ? Chjamu a puesia hà 35 anni, è hè forse questu quì.
    </p>
   </div>
   <div type="content">
    <p>
     Di maghju 1979 hè arregistratu u quintu discu di Canta u Populu Corsu. Dop'à Eri oghje dumane (1975), Libertà (1976), Canti di a terra è di l'omi (1977) è A strada di l'avvene (1978), eccu Chjamu a puesia. 
Sott'à u ritrattu campagnolu di a cuprèndula, ci hè un discu pienu di finezza, un mischju di creazione è di tradizione, un discu pienu di puesia. 
Ma un discu puliticu assai, chì esce in un'epica tòrbida, quella di l'anni settanta. Sò l'anni di a presa di cuscenza ch'ellu si ne more un populu. Sò l'anni di i sogni cullettivi, di a sperenza d'un miglior lindumane per a Corsica. L'anni di un grande rimusciu puliticu dinù, di e rivendicazioni è di e prime arrestazione. 
I dece tìtuli di st'album facenu di Chjamu a puesia un capidopera. 35 anni dopu, hè l'occasione di turnà à scopre stu discu maiò.
    </p>
    <p>
     Prima u so nome : perchè "Chjamu a puesia" ? 
Cumu sì a puesia ùn era presente in i quattru primi dischi di u gruppu ! Serà perchè l'autori è musicanti di Canta ùn anu più avutu ispirazione ch'elli l'anu chjamatu cusì ? Forse a ragione hè in altrò. 
Si pò leghje in u libru di Canta (Albiana, sott'à a direzzione di Francescu Diani, 1993) : 
"Ne signifierait-elle pas plutôt, par allusion indirecte, le degré d'insupportable tension atteint par la société corse empêtrée dans une crise si grave qu'elle paraît irrémédiablement bloquée ? Un gouvernement qui refuse obstinément toute prise en compte des revendications politiques en stigmatisant avec vigueur ce qu'il considère comme "menées séparatistes" ; qui s'oppose par conséquent à toute tentative de modification institutionnelle comme ébauche de règlement possible (...) la jeunesse corse désemparée se laisse entraîner à des gestes de désespoir". 
Dece tìtuli dunque in stu discu. Un cantu tradiziunale (L'Almanaccu), una pulifunia tradiziunale (Lettera à Mamma), una pulifunia nova (Corsica Nazione) è sette canzone cumposte da Ghjuvanpaulu Poletti (L'Ancura di a Misericordia, Mal'Cunsigliu, Arietta, L'odore di i nostri mesi, Amicu ci sì tù, Canzona vagabonda, Quandi a terra move) tutte e più belle l'una ch'è l'altra, nant'à puesie di Ghjacumu Fusina, Maistrale è GP Poletti. Per interpretalle ci si trova à Petru Guelfucci, Dumè Gallet, Michele Paoli, Patrizia Gattaceca è di siguru Ghjuvanpaulu Poletti. 
Ecculi quì.
    </p>
    <p>
     L'odore di i nostri mesi
A puesia di Ghjacumu Fusina, a musica di Ghjuvanpaulu Poletti, a voce di Dumè Gallet facenu di stu successu una di e più belle canzone di u ripertoriu di Canta u Populu Corsu. 
A canzone pinghje i sfarenti mesi chì passanu è vidimu sfilà e stagione. Ma in l'ultima strufata spunta interrugazione è inchietutine, chì danu un caratteru più puliticu à a canzona : 
Chì senteranu li mesi  Di la prussima stagione  Duve pianterà viaghjone  Cù le so speranze appese  È basteranu e canzone  Per guarì tutte l'offese ?
    </p>
    <p>
     L'Ancura di a Misericordia
Parolle, musica è interpretazione di Ghjuvanpaulu Poletti. Un capidopera di a canzona corsa. 
Una storia di marinari, nant'à un battellu persu in piena timpesta. A sola manera di salvassi hè di sbarazzassi di l'ancura di u battellu, ciò ch'elli facenu. L'ancura si ritrova in fondu di u golfu di Sagone è diventa guasi un ogettu di cultu in a regione. 
Ma ghjunghje un "furesteru latrone" chì s'arruba l'ancura per purtassila in casa soia. 
L'ultima strufata diventa una chjama à a reazzione di i Corsi : 
Avà Corsu stami à sente  Sta canzone ùn hè finita  Fatti onore à ripiglià  Un pezzu di a to vita  È lampa fora stu latru  À la manu troppu ardita 
35 anni dopu, hè più ch'è mai d'attualità.
    </p>
    <p>
     Corsica nazione
Sta pulifunia indiata hè firmata da "U Niulincu". A creazione face ribombu à a situazione pulitica in l'isula, induve sò imprigiunati i primi militanti naziunalisti è chì u statu si tuppa l'orechje è ùn vole sente parlà di e rivendicazione corse.
    </p>
    <p>
     Canzone vagabonda
Parolle è musica di Ghjuvanpaulu Poletti, cantata da Petru Guelfucci. 
Poletti dinù arregistrerà stu successu nant'à u so album Stonde stonde. 
Un "tubone" nustrale.
    </p>
    <p>
     Arietta
Canta ripiglia una puesia di Dumenicantone Versini di Cristinacce. 
A messa in musica è l'accunciamenti sò di Ghjuvanpaulu Poletti è Patrizia Gattaceca (infine una voce feminile nant'à un discu di Canta !). Tutti st'ingredienti facenu di sta canzona un altru "tube" di u discu.
    </p>
    <p>
     Quandi a terra move
Parolle di Fusina, musica di Poletti, interpretazione di Gallet. Hè un'evucazione di l'angoscia di u Corsu alluntanatu da a so terra è chì ùn pò fà nunda per aiutalla, allora chì in l'isula ci hè u rimusciu : 
Quandi a terra move  Sott'à la sciappitana  Di Corsica luntana  Mi vogliu avvicinà 
Hè stunante di vede cum'è 35 anni dopu, certe strufate sò sempre d'attualità : 
Issa terra hè a nostra  Nisun ci pò pretende  Ormai ùn n'hè à vende  Ùn vale à pattighjà 
U bassu di i cori è a voce putente di Dumè Gallet danu un'intensità tremenda à sta canzona. È l'esiliatu d'interrugassi torna : 
Simu l'eredi ghjusti  Di Corsica straziata  Corsica marturiata  Ti vulemu aiutà 
Forse una di e canzone e più forte di u gruppu.
    </p>
    <p>
     Amicu ci sì tù
Torna a puesia di Fusina è a musica di Poletti. 
Dumè Gallet ùn essendu più quì, a so interpretazione piglia un altru sensu. 
Custì dinù, l'ultima strufata dà à sta canzona un'andatura più pulitica : 
Amicu ci sì tù chì ghjetti lu mandile  Quandi u tempu vene d'ùn esse più ghjentile  Quand'ella vene l'ora d'ùn esse più civile
    </p>
    <p>
     Lettera à Mamma
Sta pulifunia tradiziunale à duie voce (una segonda è un bassu) si chjama "versu piuvisgianu". Forse serà una forma più antica di a paghjella ? 
Hè stata scritta da Stefanu Luciani (mortu in u 1963). Prigiuneru di l'alemani in 1914-18, scrive à a so mamma per cuntà a so cundizione miserabile : 
Mamma risponde nun possu  À e vostre dulente chjame  Troppu miseria aghju à dossu  È mi si rode la fame  Sò prigiuneru languente  In quella Prussia à punente 
Si ritrova a voce di Petru Guelfucci in segonda.
    </p>
    <p>
     Mal'cunsigliu
Parolle è musica di Ghjuvanpaulu Poletti. Ispirata da u rumanzu di Jean-Claude Rogliano di u listessu nome, induve l'autore conta a storia d'un vechju arburu chì vede passà sdreie, mazzeri è maghi. 
Cù a so canzona, Poletti hà sappiutu discrive l'ambianza di stu rumanzu, maravigliosa è piena di magia cum'ella pò esse a Castagniccia prufonda.
    </p>
    <p>
     Per L'Almanaccu ùn avemu trovu a video nant'à internet. Hè un cantu tradiziunale di Zicavu racoltu da Michele Paoli. L'autore vede passà u tempu è ammenta l'assenza d'una persona chì li manca. 
È cum'elli ci mancanu a voce è u versu cusì particulare di Michele Paoli...
    </p>
   </div>
  </body>
 </text>
</TEI>
