<TEI>
 <teiHeader>
  <fileDesc>
   <titleStmt>
    <title>
     Let’s go to Paoli
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Let-s-go-to-Paoli_a2394.html"/>
     <date>
      Tue, 03 May 2016 11:17:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ULTIMI
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Let’s go to Paoli
   </head>
   <div type="excerpt">
    <p>
     Di sicuru a sapiamu chì a Rivuluzione corsa avia trovu qualchì ribombu putente in li Stati Uniti di l’epica. È a sapiamu dinù chì a memoria di Pasquale Paoli avia lasciatu quallà qualchì traccia sempre viva, cum’è per esempiu i diversi lochi chì portanu u so nome.
    </p>
   </div>
   <div type="content">
    <p>
     Noi, per un dettu, aviamu cuminciatu à fantasimà nant’à e Paoli cities dopu avè vistu u filmu Looking for Paoli ; una spezia di road movie intimu chì ci facia scopre lochi è persunaghji simpatichi è strani assai per noi : ghjente liata à a figura di Paoli senza mancu cunnosce à a Corsica. D’altronde per elli, un hè micca u Babbu (Founding Fathers n’anu abbastanza !), ghjè u Generale… È què ghjè a classa ! 
Ma bisogna quantunque à sapè cum’è chì parechje cumunità americane anu pigliatu u nome di Paoli. Soprattuttu chì durante a Guerra d’indipendenza americana, u nostru Generale era accoltu in esiliu da l’Inglesi. 
Per ciò chì tocca à Paoli in Pennsilvania, a cronaca conta chì l’affare s’hè fattu in freccia, in u 1769. Unipochi di patriotti eranu aduniti ind’è una taverna è si facianu falà i bichjeri, dedichendu ogni turnata à un persunaghju famosu. Si dice chì à a 45esima turnata, quand’elli eranu sicuramente un pocu fritti, omu avaria lanciatu « à u generale Paoli, patriottu corsu ! ». Tandu u patrone, Joshua Evans, ch’avia u so chì fà à battizà u so locu, avaria sceltu di dalli u nome di General Paoli Tavern. Sta taverna hè stata scimpiata da u focu à a fine di u XIXesimu, ma a cumunità sana avia subbitu adupratu u nome di stu locu di riunione, sicondu un usu piuttostu classicu. D’altronde sè vo’ vulete passà una stonda di risa è di riflessione, guardate puru a carta di i Stati Uniti chì a tupunimia hè una campa : Athens, Bayonne, Syracuse, Bethleem…
    </p>
    <p>
     C’hè dinù un dettu patriotticu famusissimu: Remember Paoli ! (“Arricordati di Paoli!”). Eppuru ùn si tratta quì di u Generale, di a so gloria o di i so guai; si tratta di un sterminiu accadutu vicinu à a Paoli Tavern in u 1777. Un battaglione americanu avia u prugettu d’arrubbassi e pruviste inglese, ma l’Inglesi l’anu sappiuta è sò stati elli i prima à movesi. Di notte, mentre chì l’Americani s’arripusavanu, l’anu pigliati per suspresa à colpi di bainetta. Una sessantina sò stati tombi, è ci sò stati più di 200 feriti è prigiuneri.
    </p>
    <p>
     Xavier della Gatta, A dreadful scene of havock, 1782. Pittura cummandata da un uffiziale inglese ch’hà participatu à a battaglia. 
In America fù quessa a “battle of Paoli”, chjamata dinù u “Paoli massacre”. Nant’à a stu campu di guerra, ci si trova avà un parcu è un munimentu di u ricordu.
    </p>
    <p>
     Sè vo’ vulete sapè tuttu, c’hè un situ assai precisu è u libru di u sturianu Thomas J. McGuire, Battle of Paoli. Ma vultemu à noi è à i tempi d’oghje, chì ci l’emu fatta à ghjunghje quì in Paoli, Pennsilvania. À pochi miles di Filadelfia. Simu ind’è Ed Auble, u capimachja di a Paoli Business &amp; Professional Association, trà i più accaniti per mantene a memoria di Paoli in u so locu. Ed era ghjuntu in Corti 5 anni fà, è c’eramu digià campi tandu à imaginà u viaghju ritornu ! È francamente, valia u colpu…
    </p>
    <p>
     Attenti quantunque ! Sè vo’ ci ghjunghjite dinù, ùn cuntate di truvacci un centru storicu di u Diciuttesimu. Ci sò più di 5500 abitanti ma ùn c’hè mancu una merria (perchè ùn si tratta micca di una municipalità), è u bastimentu u più vechju averà forse 40 anni… Eppuru a valurizazione di u nome ghjè tremenda ! Guasgi too much nò ?
    </p>
    <p>
     Ma u più bellu ghjè una vulintà di strutturà a leia trà stu locu è a Corsica. Per esempiu, in a Paoli library, scuprimu un bustu (cu una sciarpa di Superman stallata da i zitelli…) è una spada di Pasquale, eppo’ un librucciu chì c’impara ch’in u 1966, Paul Ferrandi, merre di Merusaglia, ghjunse quì per prununzià un discorsu è fà sti dui rigali, chì si trovanu dunque ind’è a bibbiuteca publica. In u 1977, ci ghjunsenu cantadori è ballerini ; in u 1992, ghjunse Georges Coanet à prisentà u so libru Les 14 juillet de Pascal Paoli ; ecc. È quist’annu, per u July 4th, vulerianu festighjà i 50 anni di l’appaghjamentu cun Corti. Per Ed è a so squadra u scopu hè lindu : fà chì tuttu u mondu in Paoli cunnoschi bè a storia di quellu chì l’hà datu u so nome ! È sè noi Corsi n’appruffitavamu pè custruisce calcosa nant’à sta storia ?
    </p>
   </div>
  </body>
 </text>
</TEI>
