<TEI>
 <teiHeader>
  <fileDesc>
   <titleStmt>
    <title>
     Tribuna libera di i lettori : Siscò in Siscu
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Tribuna-libera-di-i-lettori-Sisco-in-Siscu_a2531.html"/>
     <date>
      Sun, 05 Feb 2017 18:43:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ULTIMI
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Tribuna libera di i lettori : Siscò in Siscu
   </head>
   <div type="excerpt">
    <p>
     Avemu ricevutu d'un lettore stu bigliettu ch'è no publichemu quì.
    </p>
   </div>
   <div type="content">
    <p>
     SISCÒ IN SISCU. 
Ùn sò micca duve ellu hè u veru sconciu in tutta issa storia custì. Ùn hè nè u fattu diversu chì hà oppostu dui o trè furdani, di i quali l'origine hà poca impurtanza, ad una mansa di paisani rivultati, bramosi di fà valè un certu dirittu d'autodifesa più chè legitimu, nè a vuluntà predatrice di quellu francesone d'avucatu chì hè per fà si caccià à mumenti cù dui o trè pattoni à rombu di rompe le ad agricultori chì circanu unicamente di stantà cun difficultà numarose u so pane nantu ad a so terra ed a mezu ad i soii. 
Innò ! Nunda di più chè dui fenomeni ad i quali ci toccherà ad avvezzà ci in issa Cursichella venduta ad u cunsumerisimu è prumessa ad u cuntrastu cumunitariu ed ad u cunfrontu cù tutti issi sgaiuffelli chì a si sentenu di più in più cù e brave ghjente. 
Innò dicia dunque, a strage hè in altrò. A socu chì nunda pò parè più impurtante chè u campà inseme, a terra corsa spugliata da i furesteri, u soldu rè o i prublemi d'integrazione. Iè, va bè. Impurtantissimu serà tuttu què. 
Ma chì vulete ch'eiu vi dica, u mio core pienghje per altru affare. In quella attualità merza è carca à news mullizzute, à mè ciò chì mi hà cumossu hè statu di sente tutti issi mucciconi di pinzuti, sbarcati da affaccendà si ad so grande opera di desinfurmazione diventata sistemica, cum'è un cuncorsu in u quale si vincerà un paghju di pinup famite quellu chì ci cunterà a bucia a più straurdinaria di a so leva pervertita da u carrierisimu, isse zecche affaccate sbavacciuloni in issu terrivule paese di Siscò... 
Siscò. Eccula a strage. Avè datu l'occasione à millioni di cerbelli lubutumizati di sente issu stroppiu, issu stronzu di prununzia pinzuta oramai integratu in capu à tutte isse ghjente furagne, ed in capu ad issi Corsi impinzutiti chì a si anu da ripete avà, è Siscò custì, è Siscò culà, è noi à mezu, corcii nustrali di u 2017, minacciati di esse annecati sottu ad i fiumi viulenti di a pinzuteria generalizata.
    </p>
   </div>
  </body>
 </text>
</TEI>
