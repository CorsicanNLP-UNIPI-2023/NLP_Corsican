<TEI>
 <teiHeader>
  <fileDesc>
   <titleStmt>
    <title>
     A maledizzione di a "plus belle pelouse d'Europe"
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/A-maledizzione-di-a-plus-belle-pelouse-d-Europe_a1497.html"/>
     <date>
      Fri, 15 Feb 2013 17:53:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    A maledizzione di a "plus belle pelouse d'Europe"
   </head>
   <div type="excerpt">
    <p>
     Ma chì si passa in Bastia ? Dopu à ondeci partite à filu fora di casa è guasi trè mesi senza partita in Furiani, u Sporting s'appronta à ritruvà u so stadiu, cù a pressione di a suspensione, una pelouse digià fràgica... è a CAB chì hà mandatu osceri di ghjustizia. Benvenuti in a Quarta dimensione.
    </p>
   </div>
   <div type="content">
    <p>
     Ma perchè nunda si passa mai di manera normale in Bastia ? Dopu à dui mesi è mezu è ondeci partite senza u so publicu, u Sporting s'approntanu à ritruvà Furiani in una ambianza appena speziale. 
Prima chì u club hà u pesu d'una sanzione s'elli ci sò incidenti novi, è si sà chì nunda li serà pardunatu. Survegliati è strasurvegliati, a LFP ùn lascerà passà nunda. In più, u ritornu in casa si face contr'à Nizza, u nemicu di sempre. 
Un ghjucadore nizzardu si ne ride ancu di i sustenidori bastiacci nant'à u so contu Twitter, cumu per dì chì à elli, ùn li dirangia micca ch'ellu si passi qualcosa per chì Bastia sia sanziunatu (nanzu di sfassà tuttu). 
Dopu, ci hè l'affare di a "plus belle pelouse d'Europe" chì ùn ne finisce più. Picculu rammentu : 
- Lugliu 2012, a pelouse hè rifatta è l'intrapresa spagnola chì l'hè messa ci dice ch'ella serà una di e più belle d'Auropa  - Nuvembre 2012 : Dui mesi dopu, hè digià in pistìcciuli è di nuvembre si riface tuttu.  - Dicembre 2012 : In Bastia avemu inventatu a "pelouse à usage unique" è dopu à una partita, u terrenu hè un puzzicheghju. Ci vole dunque à rifalla pè a terza volta... è ùn hè micca finita. 
Allora chì Frédéric Hantz avia prugrammatu un intrenamentu nant'à a "terza nova pelouse", in a settimana, a Cummunità d'Aglomerazione di Bastia hà mandatu un... osceru di ghjustizia pè custatà chì u club utilizava u terrenu. 
A CAB rimpruvereghja à u Sporting d'intrenassi custì, à trè ghjorni d'una partita in campiunatu. Purtantu, avia autorizatu l'altru club di Bastia à ghjucà nant'à sta pelouse u 24 di ghjennaghju, contr'à Brest. 
In zerga, u Sporting hà reagitu è ci dice chì : À ce jour, nous sommes en mesure d’annoncer à 2 jours du match Bastia-Nice, (mais 45 jours après la rénovation de la pelouse) que le terrain de Furiani est à 70% non-enraciné, qu’il est gorgé d’eau à 90% et que l’arrivée des beaux jours verra la propagation massive de champignons. 
Dui anni fà, Emile Zuccarelli spiegava purtantu chì : "Nous aimons le SCB et entendons l’aider au mieux". Tempi è tempi... 
S'è vo ci capite qualcosa, fateci segnu.
    </p>
   </div>
  </body>
 </text>
</TEI>
