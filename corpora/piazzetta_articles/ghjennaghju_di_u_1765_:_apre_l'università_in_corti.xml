<TEI>
 <teiHeader>
  <fileDesc>
   <titleStmt>
    <title>
     Ghjennaghju di u 1765 : apre l'Università in Corti
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Ghjennaghju-di-u-1765-apre-l-Universita-in-Corti_a2330.html"/>
     <date>
      Tue, 03 Jan 2017 21:35:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       CULTURA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Ghjennaghju di u 1765 : apre l'Università in Corti
   </head>
   <div type="excerpt">
    <p>
     Hè di ghjennaghju di u 1765 ch'ella apre l'Università di Corsica. Senza L'Oriente è L'Aventure.
    </p>
   </div>
   <div type="content">
    <p>
     L'università, una rivendicazione di u... 1731
L'apertura d'un'università in Corsica hè un'antica rivendicazione. I Corsi facianu u rimproveru à i Ghjenuvesi di manteneli in l'ignuranza (allora ch'ellu ùn si truvava micca università in Ghjenuva...), cun l'impussibilità di fà studii superiori. C'eranu dui cullegi di Ghjesuiti in Aiacciu è Bastia, ma nunda dopu. 
Mentre chì in Sardegna c'eranu duie università, i giovani corsi primurosi di cuntinuvà i so studii duvianu parte in Pisa, Roma o Napuli. 
Hè cusì chì l'apertura d'un'università hè una rivendicazione tocca a rivuluzione : in u 1731, ripigliata in u 1736 da Teodoru di Neuhoff, da Ghjuvanpetru Gaffori in u 1749 è in u 1756, è torna in una cunsulta in u 1763.
    </p>
    <p>
     U prugettu di Pasquale Paoli
In fine di contu, hè cun Pasquale Paoli ch'ella sbuccerà. I statuti sò publicati di settembre di u 1764. A primura di u guvernu hè di dà à a ghjuventù corsa a pussibilità di struzzione sopr'à locu. 
Hè à u patre Francescu Antone Mariani di Curbara (cugnumatu "U Rossu" per via di u culore di i so capelli) ch'ella vene a respunsabilità di l'università. Hè rettore di l'università d'Alcala, in Spagna, è hà accettatu a pruposta di Paoli di vene in Corti
    </p>
    <p>
     L'apertura in u 1765
L'apertura si face u 3 di ghjennaghju di u 1765 cù una messa in San Marcellu in presenza di Pasquale Paoli è di i capimachja. Tandu, L'Oriente è e serate "karaoké" ùn esistianu. 
I corsi principianu u 7 di ghjennaghju, cun sei modi di studii : teulugia dogmatica, teulugia murale, dirittu civile è canonicu, etica naturale è filusufia (cù e matematiche), retorica (vale à dì e lettere), più tardi venerà a fìsica. 
Innò, ùn c'era mancu STAPS à l'epica. 
L'insignanti eranu omi di u cleru, cum'ellu era spessu l'usu tandu. Fora di u rettore Mariani, si truvava Bonfigliu Guelfucci, di Belgudè pè a teulugia dogmatica, Anghjulu Stefani di Venacu è Patre Morazzani di Ruglianu pè a teulugia murale. 
Pè a filusufia è e matematiche c'era Leunardu Grimaldi (di Campulori). Ghjuvanbattista Ferdinandi (di Brandu) è Antone Vincenti (di Santa Lucia) eranu incaricati di a retorica. 
L'insignamentu hè gràtisi pè i studianti. I studii sò pagati cù i soldi di a Chjesa è i revenuti d'un pricoghju (un grande terrenu agrìculu) in Antisanti. Ci sò ancu borse per permette à i più poveru di studià.
    </p>
    <p>
     Ma induve era a prima università ?
Si pensa spessu ch'ella si truvava à u Palazzu Naziunale, ma invece nò. 
Era situata piazza Paoli, in un casale chì si chjamava « Casa Rossi ». Si truvava à u principiu di a Sculiscia. Si vede u casale nantu à e carte pustale antiche :
    </p>
    <p>
     A casa Rossi serà trasfurmata in ospidale militare pè i suldati francesi, prigiuneri è feriti, dop'à a battaglia di U Borgu in u 1768. 
Disgraziatamente, u bastimentu hè statu distruttu in l'anni 1970. Peccatu chì tantu ùn appianu pussutu salvatu. Si vede sempre nant'à e carte pustale di l'anni 60 :
    </p>
    <p>
     Eccu u locu oghje. Ùn ci hè mancu una placca pè ramintà stu riccu passatu.
    </p>
    <p>
     In locu è piazza di l'antica università ci hè... un parking è unepoche di rumenzule.
    </p>
    <p>
     È i studianti ?
Si saria cuntatu 300 studianti per l'ultimu annu universitariu, in u 1767-1768, ma manchemu di ducumenti nant'à l'epica, peccatu. L'annu dopu, i corsi s'arrestanu per via di a guerra contr'à i Francesi. 
Cumu seranu stati sti primi studianti ? Induve si sò passate e prime pastizzate studiantine ? John Symonds, un inglese, scrive : 
"Chaque jeudi, la jeunesse studieuse dispute dans toutes les sciences qui en sont susceptibles ; et chaque samedi, on rend compte de ce qui a été appris la semaine (...) Une telle institution a déjà produit des effets remarquables ; et les encouragements constants que donne le Général aux étudiants et aux professeurs crée entre eux toute une émulation qu'il est rare de retrouver ailleurs." 
(Bon d'accordu scriviva in inglese, ma a sola traduzzione ch'è no avemu trovu hè in francese)
    </p>
    <p>
     Allora chì bilanciu fà di a prima università di Corsica chì duvia esse un puntellu di u prugettu di Pasquale Paoli ? Hè durata troppu pocu pè tirà una cunclusione. È pè a riapertura, ci vulerà à aspettà l'annu 1981. Cumu saria stata a Corsica s'ella ùn avessi mai chjosu ? 
Bibliugrafia : 
Le Mémorial des Corses, sott'à a direzzione di Francis Pomponi, 1980.  Histoire de Corte et des Cortenais, Jean Suberbielle, La Marge, 1989.  Storia corsa à fette, Victor Sinet, Le Temps Retrouvé, 1991.  Dictionnaire historique de la Corse, sott'à a direzzione d'Antoine-Laurent Serpentini, Albiana 2006.  En Corse au temps de Paoli, Paul Silvani, Albiana 2007.  Nantu à i passi di Pasquale Paoli, Antoine Marchini, CRDP di Corsica 2009. 
Articulu publicatu u 08/01/2016, aghjurnatu u 03/01/2017
    </p>
   </div>
  </body>
 </text>
</TEI>
