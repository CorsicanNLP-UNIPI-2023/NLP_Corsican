<TEI>
 <teiHeader>
  <fileDesc>
   <titleStmt>
    <title>
     Bona festa à tutti i vicini è ancu à l'altri
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Bona-festa-a-tutti-i-vicini-e-ancu-a-l-altri_a1105.html"/>
     <date>
      Fri, 27 May 2011 09:03:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Bona festa à tutti i vicini è ancu à l'altri
   </head>
   <div type="excerpt">
    <p>
     U 27 di maghju, hè u ghjornu di l'orrìbile "fête des voisins". Ancu in Corsica...
    </p>
   </div>
   <div type="content">
    <p>
     "I vicini sò i cucini" dicia un vechju pruverbiu corsu di u seculu passatu, à l'epica induve a ghjente si parlava sempre. Significava l'impurtanza di e leie è di l'aiutu trà di vicini, cunsiderati cum'è fendu parte di a famiglia. 
Ma era à a prestoria. Oghje, ch'ellu sia in paese, in cità o in lotissement, leia suciale ci n'hè pocu è micca. 
Ancu di grazia, pè luttà contr'à l'individualisimu hè nata in u 1999 l'idea di a fête des voisins. L'orìgine di sta festa si trova in Parigi, induve pochi sò quelli à scambià duie parolle, è ancu menu un bichjeru. Allora una volta à l'annu, ognunu fala una buttiglia di Banga, un jambon Herta è un pacchettu di Pepitos è si face bomba. 
L'idea hè siguramente generosa... ma ùn ci vole micca à inchietassi chì sta festa esistessi ancu ind'è noi ? In Bastia è in Aiacciu, face qualchì annu ch'ella piglia. 
Ci vulerà à felicitassi di sta suciabilità nova, ancu s'ella hè artifiziale ? O inchietassi di purtà ind'è noi stu mudellu pariginu ? Hè u segnu di u fiascu maiò di a nostra sucetà, quessa a sapiamu. 
Ma si puderia forse truvà altre cose ch'è quessa. E feste tradiziunali corse si morenu, è noi ci lampemu in a "fête des voisins". Ùn ci hè ch'è da vede u riccu prugramma in Bastia (da vede in Corse-Matin) : omancu dece (!) appuntamenti sò previsti. 
Ci hè veramente un prublema...
    </p>
   </div>
  </body>
 </text>
</TEI>
