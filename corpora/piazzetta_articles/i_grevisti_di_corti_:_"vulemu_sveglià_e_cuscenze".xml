<TEI>
 <teiHeader>
  <fileDesc>
   <titleStmt>
    <title>
     I grevisti di Corti : "vulemu sveglià e cuscenze"
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/I-grevisti-di-Corti-vulemu-sveglia-e-cuscenze_a2201.html"/>
     <date>
      Sat, 25 Apr 2015 14:27:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    I grevisti di Corti : "vulemu sveglià e cuscenze"
   </head>
   <div type="excerpt">
    <p>
     Per una volta, una manifestazione naziunalista ùn s'hè micca finita in baruffe. A greva di a fame di i giovani militanti di a Ghjuventù Indipendentista in Citatella di Corti hà surpresu à tutti. E so rivendicazione sò quelle chì sò state vutate da l'eletti di a Corsica è a so azzione ci pone parechje dumande : chì fà di pettu à u silenziu di u statu ? È chì ponu fà i Corsi oghje, chì si sentenu minacciati più ch'è mai, per fà sente a so voce, mentre ch'ellu cresce l'addisperu ? L'avemu postu unepoche di dumande. Eccu e so risposte.
    </p>
   </div>
   <div type="content">
    <p>
     Perchè fate sta greva ?  Perchè avemu digià pruvatu guasi tutte e forme di mubilizazione è chì oghje, a gravità di a situazione ci cunduce à andà più luntanu. 
Pensate veramente ch'elle ùn c'eranu più d'altre suluzione ?  Manifestazione ci n'hè statu, incù o senza azzuffi, reunione è addunite dinù. A risposta hè sempre a listessa, u disprezzu. Sta volta quì pigliemu rìsichi fìsichi da fà capì à a ghjente chì ghjè ora di sorte a Corsica da a situazione attuale. 
Ch'aspettate ?  Dumandemu un incontru incù un rapresentante di u Statu cumpetente, è chì puderà fà avanzà e nostre rivendicazione. Dumandemu dinù à l'eletti di mubilizassi per a prima volta in carrughju di manera unita. 
Ùn avete micca paura d'una ricuperazione pulitica ?  Tutti quelli chì anu vutatu e misure ch'è no difendimu sò venuti à vedeci. Dunque ùn pudemu teme una ricuperazione. D'altronde, noi stessu simu un muvimentu puliticu, è e nostre idee sò chjare. Simu è staremu a Ghjuventù Indipendentista. 
In Corsica e riazzione parenu pusitive. Ma nunda in i media francesi. Allora chì hè a via avà ?  A mediatizazione cuntinuveghja è cresce in i media, ancu francesi è internaziunali. Ma u nostru scopu hè dinù di sveglià e cuscenze in Corsica, è què pare ch'è no simu in traccia di riesce. 
Si dumanda a ghjente dinù chì si pò fà per aiutavvi.  Simpliciamente di vene à susteneci in Corti, è fate passà u missaghju ind'è vostre famiglie è i vostri amichi è fà ch'ella ùn ghjovi à nulla a nostra azzione. 
Un'addunita di sustegnu hè prevista sabbatu, à partesi da 7 ore di sera in Citatella.
    </p>
   </div>
  </body>
 </text>
</TEI>
