<TEI>
 <teiHeader>
  <fileDesc>
   <titleStmt>
    <title>
     5000 persone in Aiacciu cù Parlemu Corsu
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/5000-persone-in-Aiacciu-cu-Parlemu-Corsu_a1832.html"/>
     <date>
      Sun, 25 May 2014 18:40:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    5000 persone in Aiacciu cù Parlemu Corsu
   </head>
   <div type="excerpt">
    <p>
     Un mondu scemu è una riescita tutale ! A manifestazione-festa di Parlemu Corsu hè stata una campa. À quandu a prussima ?
    </p>
   </div>
   <div type="content">
    <p>
     È sì, piuttostu ch'è di manifestà in l'azizume, s'organizava omu un'addunita festiva ? Era l'idea di u Cullettivu Parlemu Corsu chì dopu à avè riesciutu a prova di fà vene 2000 persone sott'à un tendone in Corti d'aprile 2013, hà riesciutu à fanne vene 5000 in Aiacciu.
    </p>
    <p>
     Prima, c'era a manifestazione
2000 persone per principià : giovani, studienti, liceani, ma dinù anzianetti è militanti di a prima ora anu manifestatu davant'à a prefettura per dì à u statu chì stu populu vole a cuufficialità. 
Anu statu à sente u discorsu di Ghjuvanghjacumu Albertini, chì hà rammintatu u travagliu di i piunieri di a lingua corsa : Anton Dumenicu Monti, Ghjacintu Yvia-Croce, Martinu Frasali, Ghjuvanbattista Stromboni, Pasquale Marchetti, Rinatu Coti, Dumenicantone Geronimi, Ghjuvanteramu Rocchi... chì sariamu stati senza elli, senza a so fede è u so travagliu ? Bisognu ch'è no ùn ci ne scordimu d'elli. 
Ci hà dettu chì "u travagliu ùn hè ancu finitu", è hà auguratu chì i cinque "F" scritti in e petre di e vechje case ("Furtuna, fammi fà felice fine") diventinu : "Fiatu, fammi fà felice fiamma". 
Da vede i ritratti nant'à CNI è u sugettu di France 3.
    </p>
    <p>
     #Parlemucorsu pic.twitter.com/KFnVTyepUV
— @ArrioJp (@ArrioJp) 24 Mai 2014
    </p>
    <p>
     Dopu, a serata
Ma cumu ferà Micheli Leccia à riesce à cunvince tuttu stu mondu di movesi ? 43 gruppi, artisti, sulisti, teatrali, còmichi eranu prugrammati. 
C'eranu tutti, o guasi. Nasce ancu l'inchietutine : sì una meteorita casca nant'à Aiacciu, smarisce 95% di a cultura corsa. 
Appuntamentu hè datu versu 6 ore Piazza à u Diamante. Si preparanu frittelle è i vitelli arrustiscenu. Certi pruponenu di rimpiazzalli da i CRS. 
Pocu à pocu a ghjente ghjunghje. U prugramma hè semplice, ci hè tuttu u mondu. Iè iè, tuttu u mondu. Si principia cù Tutt'in Scena, I Kongoni, Hubert Tempête, I Mantini. 
Bon d'accordu, a dumanda chì volta tutti i cinque minuti hè : "bon a lingua corsa và bè, ma induve hè Alyzée ?" 
Mumentu forte di sta ghjurnata : quandu Pierre-Laurent Santelli intervene in nome di l'associ di difesa di l'ambiu, cù u testu scrittu da Dumè Gambini ch'è vo pudete leghje quì. Senza lingua è senza terra, chì duvintemu ?
    </p>
    <p>
     #parlemucorsu pic.twitter.com/CmlF0NOOOX
— I Kongoni (@IKongoni) 24 Mai 2014
    </p>
    <p>
     Infine, u Woodstock nustrale
Avà a piazza s'hè empiuta è hè nera di mondu. Cù u pass'è veni, i caffè, quelli chì beienu, quelli chì mastucanu è quelli chì stanu à sente u cuncertu, ci hè statu 5000 persone. 
Di l'avisu di tutti hè una riescita. Chì piacè di vede tutti i musicanti. Chjami Aghjalesi, Diana di l'Alba, Canta u Populu Corsu, Surghjenti, Voce ventu, Orizonte, Arcusgi... canteranu canzone oghjinche è canzone d'eri. Una campa ! 
Gruppi storichi, sulisti è gruppi novi ci facenu passà una seratone. 
È Parlemu Corsu ci la face ancu à fà participà i gruppi di sustenidori di u Sporting, di l'ACA è di u Gazélec fiancu à fiancu. S'hè abbasta mughjatu è fattu a lezziò à Bastia 1905 è l'Orsi Ribelli tutta a stagione per signalalla !
    </p>
    <p>
     Ritratti di Diana Saliceti 
D'altri ritratti in l'album Parlemu Corsu di a pagina Corsica Infurmazione
    </p>
    <p>
     A serata si compie è ognunu si ne rientre in casa soia cù u sìntimu chì una serata cusì, ogni tantu ci face prò. Al dilà di purtà a rivendicazione, ci hè dinù un bisognu di ritruvassi per un mumentu di spartera. 
A sucetà corsa hè sfragellata, in mutazione, di pettu à grande interrugazione è incertezze in quant'à u so avvene. 
Iè, di ritruvassi cusì ogni tantu face da veru prò. 
Alè o Michè, ci vole à turnà à parte !
    </p>
   </div>
  </body>
 </text>
</TEI>
