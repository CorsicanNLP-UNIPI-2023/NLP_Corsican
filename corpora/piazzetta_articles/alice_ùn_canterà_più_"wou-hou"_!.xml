<TEI>
 <teiHeader>
  <fileDesc>
   <titleStmt>
    <title>
     Alice ùn canterà più "wou-hou" !
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Alice-un-cantera-piu-wou-hou-_a1201.html"/>
     <date>
      Thu, 03 Nov 2011 01:15:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       MAGAGNA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Alice ùn canterà più "wou-hou" !
   </head>
   <div type="excerpt">
    <p>
     U top model hè stata licenziata per avè difesu u so ex, un figliolu di Kadhafi.
    </p>
   </div>
   <div type="content">
    <p>
     E storie d'amore finiscenu sempre male, quessa a sapiamu. Per Vanessa Hessler s'hè finita ancu cù un licenziamentu. 
Sapete, Vanessa Hessler hè sta bionda tamanta chì passava in a pubbaccia pè a cumpagnia Alice, cù una canzona  chì vi pichja e cerbelle. 
A so colpa hè stata d'avè difesu u so ex, un certu Muatassim Kadhafi, figliolu di Muammar. L'attrice è mudella italo-americana pienghje a morte di u so preferitu : "Non posso credere che sia vero. E’ tutto molto triste” hà dichjaratu à un giurnale talianu. 
Ci vole à dì chì e so parolle sò state appena strane : "Ce sont des gens très simples, comme vous et moi". Bon. 
Hè vera, avà tuttu u mondu magagna a zitella perchè ch'ella hà una cuncipitura appena strana di a simplicità. Muatassim Kadhafi hè quellu chì avia fattu vene à Beyoncé pè u so anniversariu contr'à un milione di dòllari. Cugnumatu "u duttore", Kadhafi Junior avia a so propia armata è hè statu suspettatu d'avè preparatu un putsch... contr'à u so babbu. Ma hè forse perchè avia betu troppu, ci dice L'Express. 
È le pene di l'amore, Nun le sà ch'à chì le prova dice una paghjella. 
Oghje a tinta Vanessa, hà persu u so travagliu pè ste parolle, pè u so amore pè un Kadhafi. Hè propiu duru stu mondu...
    </p>
   </div>
  </body>
 </text>
</TEI>
