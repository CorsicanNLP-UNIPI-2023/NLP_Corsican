<TEI>
 <teiHeader>
  <fileDesc>
   <titleStmt>
    <title>
     14 lugliu 1755, stu diavule di Pasquale Paoli...
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/14-lugliu-1755-stu-diavule-di-Pasquale-Paoli_a1912.html"/>
     <date>
      Sun, 13 Jul 2014 19:40:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       CULTURA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    14 lugliu 1755, stu diavule di Pasquale Paoli...
   </head>
   <div type="excerpt">
    <p>
     Ci hè u "14 juillet". Eppo ci hè u nostru 14 lugliu, quellu di u 1755, quellu induve un certu Pasquale Paoli hè elettu capigenerale di a nazione corsa, à 29 anni.
    </p>
   </div>
   <div type="content">
    <p>
     U seculu di e rivuluzioni di Corsica principia in u 1729, in Bustanicu, in a pieve di Boziu, quandu a pupulazione si rivolta contr'à i Genuvesi. Hè una rivolta contr'à a pressione fiscale troppu forte di Genuva, ma pocu à pocu nasce a cuscenza naziunale. 
Di ghjennaghju 1735 à u cunventu d'Orezza trè capimachja mettenu in ballu a prima custituzione corsa. Si chjamanu Luigi Giafferri di Talasani, Andria Ceccaldi di U Viscuvatu, è Ghjacintu Paoli di Merusaglia. A custituzione spicca di manera definitiva a Corsica à Genuva. Dice dinù chì l'ottu dicembre, ghjornu di l'Immaculata Cuncezzione hè un ghjornu di festa. 
In u 1736  Teodoru hè fattu rè di Corsica, ma l'episodiu ùn durerà tantu. 
In u 1751, una cunsulta eleghje u curtinese Ghjuvanpetru Gaffori à u capu di u guvernu di a Corsica indipendente. Sentendu u perìculu, i genuvesi u facenu tumbà in u 1753. 
Hè di lugliu 1755, durante trè ghjorni, ch'ella si riunisce una cunsulta à u cunventu Sant'Antone di A Casabianca. I rapresentanti di e pievi di Corsica sceglienu à Pasquale Paoli cum'è capigenerale di a Nazione Corsa. 
Pasquale Paoli hà tandu 29 anni. Hè di ritornu da Napuli, induv'ellu avia seguitatu u so babbu in esiliu. Quallà hà studiatu a filosoffia, a storia, ampara parechje lingue è face e so prime prova in l'armata napulitana. 
Ma a Corsica hè divisa assai è l'unione ùn hè micca semplice (cum'è sempre). A so prima misura hè di circà di mantene a pace trà i differenti capimachja. 
In un paese induve l'interessu individuale hè più impurtante chè l'interessu cummunu, Pasquale Paoli s'impegna à prò di a Corsica. Scrive : "aghju ghjuratu d'impiegammi solu à prò di a Nazione è à a ricerca di a so libertà". 
Sin'à Ponte Novu, ferà di a Corsica un paese mudernu, cù una custituzione chì spicca i puteri quandu i grandi paesi d'Auropa sò sott'à l'autorità di i rè tirànnichi. Ferà una muneta, aprerà un'università, metterà in piazza un'armata è una flotta, svilupperà l'ecunumia, è ferà l'ammirazione di l'Auropa di i Lumi. Senza cuntà nant'à a so prova di fà piantà a viulenza di e vindette, "nemichi di a sucetà è di a Patria". U so propiu nipote serà cundannatu à morte per quessa. 
Tuttu principiò di lugliu 1755, à u cunventu Sant'Antone di A Casabianca, in a pieve d'Ampugnani...
    </p>
   </div>
  </body>
 </text>
</TEI>
