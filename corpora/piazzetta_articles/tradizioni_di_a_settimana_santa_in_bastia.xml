<TEI>
 <teiHeader>
  <fileDesc>
   <titleStmt>
    <title>
     Tradizioni di a Settimana Santa in Bastia
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Tradizioni-di-a-Settimana-Santa-in-Bastia_a1697.html"/>
     <date>
      Thu, 02 Apr 2015 12:30:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       CULTURA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Tradizioni di a Settimana Santa in Bastia
   </head>
   <div type="excerpt">
    <p>
     E tradizioni di a Settimana Santa in Corsica sò ricche assai. Eccune qualchì una in Bastia.
    </p>
   </div>
   <div type="content">
    <p>
     A Settimana Santa principia cù a dumenica di E Palme, chì marca l'entrata di Ghjesù in Gerusaleme induve fù accoltu è acclamatu da a ghjente chì facia sventulà palme. Ma quessa a sapiate chì avete tutti e vostre crucette, pesci è mazzuli d'alivi. Vicinu di Bastia, in a pieve di Lota si facenu sempre e pullezzule, da vede nant'à u foru Isula. 
In Bastia u Ghjovi Santu hè u ghjornu induve sò messi in e chjese di a cità i sepòlcuri (in francese "reposoirs"). Un sepòlcuru hè una rapresentazione di a morte di Ghjesù Cristu, un crucifissu cù candele è fiori in giru. In certe chjese ci sò decori è pitture chì rapresentanu a Passione è chì si ponu vede solu stu ghjornu custì. Ci vole à visitanne un sciffru sparu : unu, trè, cinque o sette. Ci sò in e chjese di San Carlu, di A Cuncezziò, in San Ghjuvà, San Roccu, Santa Maria, San Ghjisè, Santa Croce... Sta tradizione esiste in d'altri lochi di Corsica. 
A cena domini : u Ghjovi Santu currisponde à u mumentu induve Ghjesù Cristu pigliò u so ultimu ripastu cù i so discipuli, dettu a Cena o l'Ultima cena. A tradizione vole chì in memoria di st'ultimu ripastu si manghji a cena domini, vale à dì a cena di u Signore. Hè una suppa di paste è di ceci. 
Stu ghjornu hè quellu di U Passiu, in francese "l'Office des ténèbres" chì si dice in San Carlu. Unu à unu quattordeci di i quindeci lumi di u candileru sò spenti. 
Venneri hè u ghjornu di e viacruci. E prucessioni organizate da e numerose cunfraterne ammentanu a Passione di Cristu. In Brandu hè u ghjornu induve e cunfraterne facenu A Cerca. In parechji paesi si face a granitula, cum'è in U Viscuvatu. 
È luni, s'è vo partite in merendella, ùn vi scurdate di piglià u vostru campanile, biscottu di Pasqua di forma tonda cù un ovu, sìmbulu di resurrezzione.
    </p>
   </div>
  </body>
 </text>
</TEI>
