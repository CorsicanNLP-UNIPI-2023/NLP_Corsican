<TEI>
 <teiHeader>
  <fileDesc>
   <titleStmt>
    <title>
     Ciò chè no duvimu à Geneviève Moracchini-Mazel...
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Cio-che-no-duvimu-a-Genevieve-Moracchini-Mazel_a1681.html"/>
     <date>
      Mon, 17 Feb 2014 15:24:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       CULTURA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Ciò chè no duvimu à Geneviève Moracchini-Mazel...
   </head>
   <div type="excerpt">
    <p>
     Hè in dolu l'archeulugia corsa. Devimu tante cose à Geneviève Moracchini-Mazel...
    </p>
   </div>
   <div type="content">
    <p>
     A storia di a Corsica, Geneviève Moracchini-Mazel ci hà cunsacratu a so vita. Hè difficiule di riassume in poche frase tuttu ciò ch'è no li duvimu, quantu e so ricerche sò state impurtante. 
E so prime ricerche in Corsica ricollanu à u 1951 nant'à u situ paleocristianu di Mariana. 
Ma ciò chì averà marcatu a so opera hè un travagliu di terrenu tremendu in ogni paisolu di Corsica. Avia una cunniscenza di u nostru paese cum'è nimu l'hà avuta. 
Hè stata una di i primi à interessassi à u nostru patrimoniu è à a nostra storia à un mumentu induve eranu pochi à primurassine. 
Cù a so pazienza è a so fede, hà giratu a Corsica sana, pieve à pieve, paese à paese, è ne pudia parlà ore sane è senza fidighjà e so note. 
Hè stata dinù a prima à capisce l'interessu di salvà stu patrimoniu chì sò i nomi di lochi, à capisce ch'elli ponu piattà un tesoru. Fendu e so inchieste cinquant'anni fà, interrugandu l'antichi chì cunniscianu u terrenu, hà salvatu una memoria chì si ne murria. 
Cusì, quantu n'averà salvatu tesori, è cappelle da e lamaghje ? Geneviève Moracchini-Mazel hè stata una di quelli chì anu permessu stu riacquistu. 
Ci lascia un travagliu tremendu. Prima a so tesa nant'à e chjese rumaniche di Corsica,chì hè una bibbia per tutti quelli chì s'interessanu à e nostre pieve (Les églises romanes de corse, ed. Klincksieck, 1967). Ne cunniscite tutti a carta di e pieve chì n'hè ricacciata. Eppo u travaglione ch'ella hà fattu durante tanti anni, cù u so associu, a FAGEC è e so publicazioni, i Cahiers Corsica. 
U so ultimu cantieru era a publicazione di u so libru Corsica Sacra, prevista in trè vulumi. U primu hè statu publicatu in u 2004. L'altri previsti sti pochi anni. Speremu chì in omagiu à a so memoria stu travagliu serà cuntinuvatu. Saria a minima di e cose.
    </p>
   </div>
  </body>
 </text>
</TEI>
