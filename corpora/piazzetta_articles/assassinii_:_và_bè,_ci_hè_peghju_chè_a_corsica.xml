<TEI>
 <teiHeader>
  <fileDesc>
   <titleStmt>
    <title>
     Assassinii : và bè, ci hè peghju chè a Corsica
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Assassinii-va-be-ci-he-peghju-che-a-Corsica_a1443.html"/>
     <date>
      Tue, 20 Nov 2012 01:18:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Assassinii : và bè, ci hè peghju chè a Corsica
   </head>
   <div type="excerpt">
    <p>
     Infine une bona nutizia in stu bruttu mese di nuvembre. Per l'assassinii, ùn simu ancu i peghju di u mondu ! Simu solu i peghju d'Auropa.
    </p>
   </div>
   <div type="content">
    <p>
     Chì piacè d'annunziavvi sta nutizia : nò, a Corsica ùn hè micca a regione di u mondu induv'ellu si tomba u più ! 
U situ Slate hà fattu a so inchiesta partendu da un tweet chì dicia chì : 
"Les 100 Corses tués en 5 ans pour 300000 habitants, c'est la même proportion que les 50000 assassinés en 6 ans au Mexique" 
Ùn v'inchietate, era una cunneria. Slate s'appoghja nant'à un raportu di l'ONU (si pò caricà u PDF) è ci spiega chì in Corsica avemu una media di 7 assassinii à l'annu pè 100.000 abitanti. 
À u Messicu, s'arregistreghja 16,5 assassinii à l'annu pè 100.000 abitanti. 
Tuttu và bè dunque ! 
Pè l'annu 2011, i paesi i più periculosi sò u Honduras (92 assassinii pè 100.000 abitanti) è u Salvador (69 assassinii pè 100.000 abitanti). Sò belli in davant'à noi ! In più di quessa, ci mancanu i sciffri pè parechji paesi africani. 
Bon d'accordu simu i peghju d'Auropa (iè ancu in Albania si tomba menu, 4 assassinii pè 100.000 abitanti solu !). 
Ma si pò apparagunà a Corsica à a criminalità di paesi cumplettamente rispettabili è muderni cum'è Haiti è u Timor Orientale (6,9 assassinii). U Pakistan (7,6 assassinii), u Mozambique è u Kazakhstan (8,8) sò vicini. 
Quand'è no vi diciamu dunque chì tuttu andava bè !
    </p>
   </div>
  </body>
 </text>
</TEI>
