<TEI>
 <teiHeader>
  <fileDesc>
   <titleStmt>
    <title>
     Un sonniu zitellinu ?
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Un-sonniu-zitellinu_a1674.html"/>
     <date>
      Mon, 03 Feb 2014 23:04:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Un sonniu zitellinu ?
   </head>
   <div type="excerpt">
    <p>
     Avemu pussutu vede l’altru eri in l’ultima pagina di Corse-Matin una publicità per l’Agenzia di u Turisimu di a Corsica chì c'interrughjeghja.
    </p>
   </div>
   <div type="content">
    <p>
     Quella publicità palisava un zitellucciu stallatu à u scagnu d'un albergu, ghjustu davanti à l’armadiu di e cantarette per e chjave. 
È u slogan ci parlava di l’avvene, ecc. U nostru scopu ùn hè micca di cundannà u turisimu, un settore chì face puru campà parechji corsi, è i zitelli sò à spessu aduprati da l’annunziatori, ùn hè micca a prima volta. Ma ci simu appena interrugati nant’à l’intensioni di sta publicità è u missaghju ch’ella vulia fà passà. 
Di solitu, u fattu di parlà di i mistieri sunniati da i zitelli hè spessu l’occasione di mintuà i pumpieri, i duttori, i veterinari, l’astrunauti, ecc. Induve hè a parte di sonniu è di candore in sta publicità ? Perchè aduprà a fiura di un cininu per valurizà un settore d'attività assai dipendente di i cuntesti ecunomichi, è soprattuttu pocu ammaistratu in Corsica? 
Forse simu noi i candidi, in stu mondu in crisi è pienu d’incertezza induve si deve primurà di l’impiegu è di u stenta pane u più prestu. 
Ma dunque u missaghju quì postu seria chì u turisimu pò esse cunsideratu cum'è un puntellu essenziale di l’avvene, cum'è una vera scelta di sucetà, dirigendu u campà di e generazioni future ? 
Forse sta questione meriteghja megliu chè una publicità in l’ultima pagina di u CM.
    </p>
   </div>
  </body>
 </text>
</TEI>
