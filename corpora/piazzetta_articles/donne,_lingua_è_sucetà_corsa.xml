<TEI>
 <teiHeader>
  <fileDesc>
   <titleStmt>
    <title>
     Donne, lingua è sucetà corsa
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Donne-lingua-e-suceta-corsa_a2557.html"/>
     <date>
      Thu, 09 Mar 2017 11:10:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       SUCETA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Donne, lingua è sucetà corsa
   </head>
   <div type="excerpt">
    <p>
     Emu scrittu nant’à Pasquale Paoli, site stai assai azezi. Emu scrittu nant’à a cuntracezzione, vi ne site infuttuti. Allora, emu da circà d'azzizzavvi cù un sugettu passiunante per voi, cari lettori di A Piazzetta : A LINGUA è u so usu.
    </p>
   </div>
   <div type="content">
    <p>
     EH EH EH à cosa pensate ? Ùn vi scurdate micca ch'è no simu e Spuzzette. Emu da circà di parlavvi incù appena di seriu di lingua, di donne è di sucetà corsa. 
SCENA 1 : Una dumenicata in famiglia - In paese à l’ora di u pranzu 
U babbu urganizeghja a ghjurnata : 
À u figliolu : “O Pasquà, dopu meziornu andemu à vede à L’USCC à ghjucà à ballò ?”  À a figliola “O Chjara, et toi avec Maman, qu’est-ce que vous faites cet après-midi, hein ?” 
…Epic Fail di a trasmissione di a lingua in famiglia. 
SCENA 2 : Una serata trà amichi :  
Una sera, “eramu una bella squadra”, ma micca tuttu era cumunu è, ghjustu à puntu, a lingua. 
Entranu una coppia ind’è Hubert Tempête, è u mio amicu i saluta : 
À l’omu : “Bona sera” incù passione è virilità.  À ella : “eh, bonsoir” incù un accentu appena pinzutu. 
Eiu, spuzzetta, stumacata, li aghju dumandatu :  “Ma chì faci ? Parli corsu à l’omu è micca à a donna ? “ 
Ellu : “Ao ma s’ella ùn parla mancu corsu, quessa. Bon chì bei tù ?” 
È fù cusì chì a serata continuvò senza parlà mai più corsu ! 
SCENA 3 : a lingua di l’amore ?  
Una notte, dop'à una serata piena di rosébienfrais (per ella), è di paghjellaàugomptoir (per ellu) un giovanu si porta una zitella tutta caruccia in casa. Imaginate bè chì ciò chì piacìa tantu à a zitella era issa virilità tutta corsa : vesta millet, foetus di Johnnie, è crâne rasé. 
Cummencia u mumentu caldu caldu di l’amore. 
Ella, piena di cunfidenza è à u puntu di … li mughja :  “PARLAMI CORSU, ma PARLAMI CORSU” 
Ellu, perturbatu cumplettamente da sta dumanda, hè statu incapace di compie l’affare. 
Allora, a nostra lingua ùn pò esse quella di l’amore ?! 
A lingua ghjè l’affare di tutti è tocca à ognunu, omi è donne, d’impegnassi per fà di a nostra lingua, una lingua di famiglia, d’amichi è sopr'à tuttu d’amore ! &lt;3
    </p>
    <p>
     Articulu publicatu in u numeru 27 di A Piazzetta.
    </p>
   </div>
  </body>
 </text>
</TEI>
