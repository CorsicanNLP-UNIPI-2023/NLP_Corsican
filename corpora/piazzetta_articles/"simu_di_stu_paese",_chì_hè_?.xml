<TEI>
 <teiHeader>
  <fileDesc>
   <titleStmt>
    <title>
     "Simu di stu paese", chì hè ?
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Simu-di-stu-paese--chi-he_a1791.html"/>
     <date>
      Sat, 10 May 2014 12:27:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       CULTURA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    "Simu di stu paese", chì hè ?
   </head>
   <div type="excerpt">
    <p>
     U cullettivu "Simu di stu paese" chjama à manifestà, ripigliendu una riturnella d'una vechja canzona di A Filetta, esciuta 30 anni fà. L'occasione di turnà à scopre i capidopera di stu gruppu, chì forse micca tuttu ognunu cunnosce.
    </p>
   </div>
   <div type="content">
    <p>
     "Simu di stu paese", cunniscite u cullettivu ì chjama à manifestà sabbatu u 10 di maghju in Bastia. 
Avete vistu a video. Cunniscite e ragioni di sta manifestazioni : statutu di residente, cuufficialità, statutu fiscale, avanzate istituziunali. Tutte ste rivendicazioni sò state purtate da una magiurità d'eletti corsi è sò magiuritarie in l'opinione ma per avà e porte in Parigi fermanu chjose. 
Da leghje : « Pourquoi faut il aller manifester demain ? » nant'à Corsica Infurmazione. 
Ma u nome di sta mossa face ribombu à una riferenza più antica chì micca tuttu ognunu cunnosce. 
Si tratta d'una canzona di u gruppu A Filetta, esciuta in u 1984 nant'à u discu "Cun tè". A canzona si chama "I Mufrini" (hè ortografiata cusì), è a riturnella dice : 
Simu di stu paese  È ci vulemu ingrandà,  Simu di stu paese  È ci vulemu imparà,  Simu di stu paese  È ci vulemu campà,  Simu di stu paese  È ci vulemu campà. 
Ci vole à crede chì, trent'anni dopu, hè sempre cusì d'attualità. 
Da vede l'accordi nant'à Sunemu per quelli chì volenu sunà. 
E parolle sò state scritte da Ghjuvanteramu Rocchi, a musica hè di Ghjuvanclaudiu Acquaviva. Nant'à stu discu si trova dinù a cusì bella canzona Cumpagnu. 
Hè u terzu album di A Filetta, dop'à u straputentissimu Machja n'avemu un'antra esciutu in u 1981 : Terra Brusgiata, Vogliu Esse, À a riscossa, U Pagliaghju d'Ostriconi, Euskadi, Ste mane quì. Ùn vi pare nunda ? Hè siguramente unu di i più belli dischi corsi. 
Dopu ci serà O vita (1982) cù A Paghjella di L'Impiccati, L'Orrida Bestia, è una paghjella storica chì face riferenza à l'occupazione facista : 
Avertite à « Musulinu »  Chi hà tanta pretensione  S’ellu ùn hè più chè scimitu  Ch’ellu fia attenzione  Ch’ell’ùn appia da ingolle  A pulenda di granone. 
Venerà più tardi In l'Abbriu di e Stagioni (1987) cù una bellissima versione di A viuletta è Pè 'ssu dumane è dinù Di l'aghje. 
In i prussimi album A Filetta piglierà una via di più pulifonica. È ci rigala a magnifica Muntagnera  (discu Una terra ci hè, 1994) chì conta u viaghju di pastori niulinchi versu u Falasorma. 
Francamente, ùn hè manc'appena male tuttu què nò ? 
Per vede a discografia cumpletta andate à vede nant'à L'Invitu.
    </p>
    <p>
     A Filetta - I mufrini (simu di stu paese)
    </p>
    <p>
     A Filetta - U pagliaghju d'Ostriconi par le_politburo_des_UB
    </p>
    <p>
     A Filetta - Vogliu esse (1981) par le_politburo_des_UB
    </p>
    <p>
     À a riscossa par regis2b
    </p>
    <p>
     A Filetta - Euskadi par le_politburo_des_UB
    </p>
    <p>
     A FILETTA -Pè 'ssu dumane- In l'abbriu di e... par u-nioluskyblogcom
    </p>
   </div>
  </body>
 </text>
</TEI>
