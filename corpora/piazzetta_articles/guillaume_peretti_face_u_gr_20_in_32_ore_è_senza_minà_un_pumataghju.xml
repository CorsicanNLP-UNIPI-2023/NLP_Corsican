<TEI>
 <teiHeader>
  <fileDesc>
   <titleStmt>
    <title>
     Guillaume Peretti face u GR 20 in 32 ore è senza minà un pumataghju
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Guillaume-Peretti-face-u-GR-20-in-32-ore-e-senza-mina-un-pumataghju_a1916.html"/>
     <date>
      Tue, 15 Jul 2014 23:55:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       E-news-a-l-accorta
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Guillaume Peretti face u GR 20 in 32 ore è senza minà un pumataghju
   </head>
   <div type="excerpt">
    <p>
     Da Calinzana à Conca, ci volenu di regula quindeci ghjorni. Ma Guillaume Peretti hè un campione è ci l'hà fatta in 32 ore. Cumplimenti !
    </p>
   </div>
   <div type="content">
    <p>
     U GR 20, per qualchissia d'à pocu pressu normale ci volenu quindeci ghjorni per fallu. Da Calinzana à Conca ci sò guasi 180 chilòmetri, unepochi di petricaghji, di teppe, di scoglii, qualchì vacca o muvra, parechji saccadò è una successione di paisaghji magnifichi. 
Ma u paisaghju, Guillaume Peretti ùn averà avutu u tempu di prufittane. 
In u 2005, Pierrot Santucci mettia 36 ore è 53 minuti per fà u GR. In u 2009, u catalanu è numeru unu mundiale Kilian Jornet battia u record in 32 ore è 54 minuti. Kilian Jornet hè quellu chì colla à u Mont-Blanc in ciavatte, cum'è voi andate à u cabinettu a notte per piscià. 
U record paria impussibule à batte. Parechji anu pruvatu di fallu cascà ma ùn anu riesciutu. 
Guillaume Peretti ci l'hà pruvata è ciò ch'ellu hà fattu hè da veru impressiunante. U GR l'hà fattu in 32 ore. 
È francamente, quessa ci vulia à falla. Felicitazioni à ellu ! 
Attenzione : ùn site micca obligatu di cupià à Peretti. S'è vo ci la fate à fallu sanu, andendu pianu, senza annerbavvi è senza battevi cù i turisti, serete digià assai assai forte. 
Fidighjate puru a videò di a so perfurmanza. A prununzia di i nomi corsi da a giurnalista face male à l'arechje, ma a prova di u campione hè bella. 
Per l'altri, ferma a canzona di Ghjuvanpaulu Poletti L'Alta strada, cantata da Carlinu Rocchi.
    </p>
   </div>
  </body>
 </text>
</TEI>
