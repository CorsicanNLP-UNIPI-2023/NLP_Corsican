<TEI>
 <teiHeader>
  <fileDesc>
   <titleStmt>
    <title>
     I chjassi di Bastia
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/I-chjassi-di-Bastia_a2543.html"/>
     <date>
      Thu, 16 Feb 2017 11:31:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       CULTURA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    I chjassi di Bastia
   </head>
   <div type="excerpt">
    <p>
     Sott'à a cità muderna, ci sò sempre e tracce di l'antichi chjassi campagnoli. Da Terra Nova à Cardu, da Lupinu à Monserratu, passendu pè San Ghjisè è San Ruccucciu, ùn mancanu i camini. Testimoni d'un tempu quandu Bastia ùn era ancu una cità ma un grande paese, s'è vo ùn i cunniscite micca, hè ora di lascià a vittura per scopreli.
    </p>
   </div>
   <div type="content">
    <p>
     Circate di figuravvi à Bastia ind'i tempi. Cacciate e vitture, e strade in catramu, i casali muderni. 
Imaginate a cità cù u so centru : u Vechju Portu è A Marina (Terra Vechja), a Citatella (Terra Nova), San Ghjisè, U Mercà. 
Imaginate a so periferia campagnola : in Lupinu è in a valle di U Fangu ci sò i giardini è l'orte cù e so lenze, e so casette, e so aghje, i so mulini. 
Imaginate stu spaziu cù i so lochi di fede, cappelle, lochi di pelerinagiu è oratorii : Monserratu, San Gaitanu, Sant'Antò, E Capannelle. 
Infine, pensate à e so furtificazioni : i forti di A Croce (diventatu u "Fort Lacroix"), è quellu di Monserratu (induv'ellu c'era u castellu di Belgudè), e torre di a Vètrice (vicina di Cardu) o quella di A Falcunaghja (in Lupinu). 
È pè circulà in stu spaziu, una rete di chjassi, di ricciate, di viòttuli. Qualchidunu ci hè sempre. S'è vo ùn i cunniscite micca, lasciate a vostra vittura induv'ella hè. Partite à spassu, pisate u capu. "Bastia hè una cità strana" scrivia Sebastianu Dalzeto in Pesciu Anguilla. Pigliate u tempu di fidighjalla, chì Bastia hè bella...
    </p>
    <p>
     A Filippina
Hè a via chì colla da l'entrata di a Citatella à Sant'Antò.
    </p>
    <p>
     San Ruccucciu
O in bastiacciu "San Ruccù". Parte da San Ghjisè per ghjunghje à A Croce (diventatu "Fort Lacroix")
    </p>
    <p>
     Trà u Tribunale è A Filippina
In piena cità vi si pare d'esse in paese.
    </p>
    <p>
     Da U Machjò à Monserratu
À dui passi di i casali novi è di l'HLM, si scoprenu e tracce di u mondu "di nanzu".
    </p>
    <p>
     Da cullà in Cardu
Trà Monserratu è A Vètrice.
    </p>
    <p>
     Da Lupinu à Monserratu
Quessu parte da a residenza "Les Sitelles" è ghjunghje in Monserratu.
    </p>
    <p>
     Bastia hà fiascatu a so urbanizazione ? Siguramente. Ma i chjassi chì purtavanu à l'orte ùn sò micca luntani da i lochi tutti incimentati.
    </p>
    <p>
     Perchè micca una riabilitazione ?
Pè i lucali (è puru i turisti), sti chjassi sò una carta maestra per scopre e bellezze di Bastia. Certi meriterrebbinu d'esse puliti è intrattenuti (ùn parlemu mancu di u spaziu publicu chì hè statu privatizatu in certi lochi...).
    </p>
    <p>
     Un ghjornu, forse ?
    </p>
    <p>
     Da leghje dinù : Una carta di i chjassi di Bastia
    </p>
   </div>
  </body>
 </text>
</TEI>
