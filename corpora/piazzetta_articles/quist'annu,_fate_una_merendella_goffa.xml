<TEI>
 <teiHeader>
  <fileDesc>
   <titleStmt>
    <title>
     Quist'annu, fate una merendella goffa
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Quist-annu-fate-una-merendella-goffa_a1527.html"/>
     <date>
      Mon, 21 Apr 2014 01:35:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       10-RAGIONI-DI
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Quist'annu, fate una merendella goffa
   </head>
   <div type="excerpt">
    <p>
     "Luni piacè, luni di Pasqua, di sole è di festa"... "Corse, île de beauté"... Lasciate cascà i clichés, i belli lochi di muntagna o di mare. Quist'annu, u tempacciu hè previstu (cum'è sempre), allora scambiate è pruvate una merendella goffa.
    </p>
   </div>
   <div type="content">
    <p>
     Tutti l'anni, hè a grande dumanda di u luni di Pasqua. Induve fà a merendella ? S'è vo n'avete una techja di u luni piacè, di sole è di festa cum'elli cantavanu I Muvrini, prufittate per scopre l'altra Corsica, a goffa. 
Tighjime : Site in brama d'erba verde è fresca ? Cullatevine in Tighjime, l'anzianu ruminzulaghju hè pulitu avà. Serete soli è ùn ci serà manc'una croce per dirangiavvi. È sott'à i vostri pedi, cinquant'anni di mullizzu... 
U parking d'un centru cummerciale: A Corsica hè a regione chì hà a prupurzione di centri cummerciali a più forte di Francia. Catramu, bettonu, insegne culurite, caddies è strada naziunale, site à u core di a Corsica chì vince. 
U giratoghju di Ponte Leccia : Vulete vede a campagna ma avete a paura d'esse dirangiatu da u pastore ? Nunda di megliu chè u rond-point di Ponte Leccia. Puderete ancu fà arustisce u vostru figatellu discount. 
Andate in Francia senza francà u mare : Amatore di sensazione forte, fatevi paura ! In Portovèk (l'antica Portivechju) ùn ci hè più nunda di corsu. Andà in cuntinente senza avè à pagà u bigliettu di trasportu, ci vulia à truvalla. S'è vo truvate qualchissia chì parli corsu o chì hà l'accentu corsu, hè ch'ellu s'hè persu. 
A casa naziunale di i CRS in Furiani : Site passiunati di turchinu, di custumi di pulizzeri, di camiò di CRS ? Allora una merendella vicina di l'imbasciata di i CRS in Furiani hè per voi. Dop'à duie o trè buttiglie di vinu, vi feranu fà un girettu in camiunetta sin'à u cummissariatu. 
U Vaziu : Nò, u Vaziu ùn hè micca solu una centrale stumagante chì lampa u so fume puzzicosu chì dà u càncheru. Hè dinù una di e più grande è di e più belle mullizzerie di Corsica. François Tortos ci face scopre stu bellu ruminzulaghju. 
A basa di Sulinzara : Si trova in U Travu ma si chjama "base de Solenzarà" o megliu : "Zara". Postu ch'ellu ci vole à sceglie un lucacciu, pigliatene unu cun l'armata nentru. S'è vo ci la fate à stacci più di 15 mn, site più forte chè Chuck Norris. 
U bellu cantieru : A sapete bè, a Corsica hè u paese di e grues (l'àrgani), l'avemu detta parechje volte. Ùn mancanu micca i cantieri è i casali goffi in custruzzione. U prublema hè chì quand'elli sò finiti, hè ancu più goffu. 
A zona industriale di Purettone, in Borgu : Semu i più forti pè e rumenzule lampate n'importa induve. Ancu Anne-Marie Natali trova ch'ella hè goffu. Per divvi... 
Bone feste di Pasqua à tutti ! 
Messu in linea u 30/03/2013  Messu à ghjornu u 21/04/2014[
    </p>
   </div>
  </body>
 </text>
</TEI>
