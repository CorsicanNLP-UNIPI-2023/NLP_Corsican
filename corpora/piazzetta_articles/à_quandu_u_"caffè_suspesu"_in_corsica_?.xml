<TEI>
 <teiHeader>
  <fileDesc>
   <titleStmt>
    <title>
     À quandu u "caffè suspesu" in Corsica ?
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/A-quandu-u-caffe-suspesu-in-Corsica_a2072.html"/>
     <date>
      Fri, 12 Dec 2014 23:24:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       SUCETA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    À quandu u "caffè suspesu" in Corsica ?
   </head>
   <div type="excerpt">
    <p>
     U "caffè suspesu" hè un tradizione napulitana d'aiutu è di sulidarità. Quellu chì cummanda un caffè ne paga dui. Unu per ellu, l'altru per un cliente poveru chì ne ferà a dumanda. Esiste in un caffè aiaccinu. À quandu in altrò ?
    </p>
   </div>
   <div type="content">
    <p>
     Avete forse vistu passà nant'à e rete suciale st'articuli chì parlanu di i "caffè suspesi". 
Hè una tradizione chì ci vene da Napuli. L'idea di u "caffè sospeso" hè semplice. Per vene in aiutu à i più poveri, u cliente d'un bar dumanda à pagà un caffè in più (o puru parechji). 
In u caffè, u patrone affissa u cuntore di "caffè suspesi" chì sò stati cummandati. Cusì, quellu chì ùn si pò pagà un caffè sà ch'ellu ne pò benefizià in stu stabilimentu. 
L'idea hè piaciuta è hè stata aduttata in parechji paesi d'Auropa. In Francia ùn ci anu micca aspettatu è si face in Marseglia. 
In Sardegna sò nate d'altre iniziative sulidarie di robba "suspesa" : pane, oliu, o pizze... 
Dopu hè un'affare di cummunicazione. Basta à falla sapè. In Marseglia un situ ricensa i stabilimenti chì participeghjanu à st'operazione. 
Allora perchè micca in Corsica ? Cù u disimpiegu chì cresce è cun 25.000 persone chì campanu sott'à u livellu di puvertà, a miseria ùn si piatta più. Un tempu era vergugnosa è ùn si vidia micca, avà basta à apre l'ochji per vedela in giru à voi. 
Ferma à sapè sì i Corsi saperanu lascià a so fiertà da cantu per chì u sistema di u caffè suspesu viaghji in casa nostra. 
Ma noi chì semu i più forti per parlà di "sulidarità corsa" è chì ci piace tantu à campà in u mitu di i Corsi chì si tenenu caru, a ci pruvemu ?
    </p>
    <p>
     Hè faciule à mette in piazza, un tavulone cù u numeru di caffè suspesi pagati da i clienti :
    </p>
    <p>
     Si pò fà dinù per d'altri affari. Quì in Sardegna :
    </p>
    <p>
     Bon, difatti ci hè omancu un stabilimentu chì hà messu in ballu st'operazione in Corsica, hè u Bistrot du Cours in Aiacciu. 
Forse i nostri lettori ne cunnoscenu d'altri ?
    </p>
    <p>
     Ritrattu : pagina Facebook di u Bistrot du Cours
    </p>
    <p>
     St'articulu hè statu traduttu nant'à u situ Ampargu a lingua corsa.
    </p>
   </div>
  </body>
 </text>
</TEI>
