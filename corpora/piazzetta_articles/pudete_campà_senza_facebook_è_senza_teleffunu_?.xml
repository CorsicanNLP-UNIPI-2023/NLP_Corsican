<TEI>
 <teiHeader>
  <fileDesc>
   <titleStmt>
    <title>
     Pudete campà senza Facebook è senza teleffunu ?
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Pudete-campa-senza-Facebook-e-senza-teleffunu_a1267.html"/>
     <date>
      Thu, 09 Feb 2012 00:00:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       SUCETA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Pudete campà senza Facebook è senza teleffunu ?
   </head>
   <div type="excerpt">
    <p>
     U 6 ferraghju era dinù a "journée mondiale sans portable". Ma tuttu u mondu si n'impippa.
    </p>
   </div>
   <div type="content">
    <p>
     È s'è vo erate malatu senza sapella ? 
Un studiu di circadori americani dice chì l'addizzione à i siti di rete suciali (cum'è Facebook è Twitter) si pò apparagunà à un'addizzione à a droga o à l'alcool. 
Pè i scentifichi di l'università di Chicago saria più difficiule d'arrestà di fumà ch'è d'arrestà di "pokà" nant'à Facebook. 
Femu un test : quantu volte andate à ghjornu nant'à Facebook, per vede ciò ch'elli dicenu i vostri amichi (spessu sò cunnerie, ma bon...) ? Quantu volte andate à vede ciò ch'ella(ellu) face a(u) vostra(u) ex ? Quantu state tempu à aspettà cum'è un lonzu, chì qualcosa si passi nant'à Facebook (spessu, ùn si passa nunda, ma bon...). 
Si a vostra prima azzione di u ghjornu hè di cunnettassi nant'à FB, è a vostra ultima nanzu di chjinavvi hè di lampacci un ochju, allora site tocchi. 
U fenòmenu di dipendenza à ste rete suciale hè rinfurzata da l'applicazioni nant'à i teleffunini. Attenti à l'overdosa... I malati campanu male d'ùn esse più in leia cù stu mondu virtuale, st'amichi più o menu veri. 
D'altronde, u 6 ferraghju era dinù a Journée mondiale sans téléphone portable. 
Bon alè, circate à cappià appena stu mondu virtuale è campate appena in u mondu reale. Ci hè un filmu, un libru o un apperitivu chì v'aspetta. À u peghju, ci hè a pagina Facebook di i fans d'A Piazzetta chì conta più di 6.200 membri. 
Ci site voi ?
    </p>
   </div>
  </body>
 </text>
</TEI>
