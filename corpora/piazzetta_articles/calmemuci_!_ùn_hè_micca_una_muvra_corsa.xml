<TEI>
 <teiHeader>
  <fileDesc>
   <titleStmt>
    <title>
     Calmemuci ! Ùn hè micca una muvra corsa
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Calmemuci--Un-he-micca-una-muvra-corsa_a2435.html"/>
     <date>
      Fri, 17 Jun 2016 00:29:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Calmemuci ! Ùn hè micca una muvra corsa
   </head>
   <div type="excerpt">
    <p>
     Panicca nera nant'à e rete suciale corse : u selfie d'un americanu fieru d'avè tombu un "Corsican Ram" circuleghja dapoi eri. Insulte, minacce, è chjame publiche à a spedizione punitiva contr'à l'assassinu. Ma... u ritrattu ùn hè micca statu fattu in Corsica.
    </p>
   </div>
   <div type="content">
    <p>
     Ellu, si chjama Nate Adams. Hè americanu è campione di motocross (cummencia male). Forse ùn vi dice nunda, ma u tippu hà più di 620.000 fans nant'à a so pagina Facebook. 
Frà quessi, ci serà siguramente un Corsu, postu chì quand'ellu posta stu ritrattu d'una muvra tomba, l'infurmazione ghjunghje nant'à e pagine FB nustrale :
    </p>
    <p>
     A seguita hè classica : insulte, minacce, chjame à a vindetta, invitazione à fassi piglià à pattoni è forse ch'ellu ci serà ancu una chjama à u forum di RCFM. 
Ci vole à dì chì u so cummentu nant'à u so "Corsican Ram" tombu ùn lascia nisun dubbitu : u ritrattu hè siguramente statu pigliatu in a muntagna aschese o niulinca. 
Ma nò. 
U "Corsican ram" hè u nome d'una spezia di muvra introdutta in America una quarantina d'anni fà. 
U situ allaboutexotics.com ci dice ch'ellu hè u cruciamentu trà a muvra è u "Barbados Blackbelly", è ch'ellu si trova à u Texas :
    </p>
    <p>
     U simpaticu Nate Adams s'hè dunque solu pagatu una caccia à a muvra americana in qualchì locu persu di u Texas, è siguramente ch'ellu ùn sapia mancu chì a Corsica esistia nanzu di pigliassi tone d'insulte in MP è in cummenti. 
Ma ùn hè mai venutu in Corsica (ciò chì ùn hè micca una ragione per tumbà un "Corsican Ram"). 
U puntu pusitivu, hè chì i Corsi sò attaccati à e so muvre (infine, micca tutti postu ch'elli ci sò cacciadori corsi chì e tombanu...). 
U negativu, hè chì e pecure, simu noi... è ci n'hè chì ci credenu sempre.
    </p>
   </div>
  </body>
 </text>
</TEI>
