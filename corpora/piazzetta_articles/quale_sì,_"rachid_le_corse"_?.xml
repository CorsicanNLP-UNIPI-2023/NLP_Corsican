<TEI>
 <teiHeader>
  <fileDesc>
   <titleStmt>
    <title>
     Quale sì, "Rachid le Corse" ?
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Quale-si-Rachid-le-Corse_a1493.html"/>
     <date>
      Wed, 06 Feb 2013 18:57:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Quale sì, "Rachid le Corse" ?
   </head>
   <div type="excerpt">
    <p>
     Sta settimana, avemu scupertu l'esistenza d'un certu "Rachid le Corse". Femu cunniscenza cun ellu.
    </p>
   </div>
   <div type="content">
    <p>
     A storia cummencia male. U 28 ghjennaghju, a BAC di Parigi arresta un ladru in traccia di circà d'arrubà un saccu in un 4x4 in i belli quartieri di a capitale. Sin'à quì, nunda di strasordinariu. Ma a pulizza scopra chì in u 4x4 ci hè un Colt 45 è dui pirucche. 
Stu 4x4 hè quellu di Rachid Rhazouani, dettu "Rachid le Corse". 
Interpellatu pocu tempu dopu (cù un Glock), a pulizza face una perchisizione in casa soia. Ci trova una pistola, una mitragliosa, un pare-balles, una falsa carta di pulizza è qualchì splusivi. 
Più tardi, truveranu dinù trè pistole automàtiche (un Colt è dui Smith &amp; Wesson), più di 160 munizioni è 20.135 euros in liquidu. 
Curiosi, i pulizzeri s'interessanu à u bar ch'ella tene a so cumpagna. In cantina, truveranu un fucile, sei granate, caricatori è munizioni à buzeffu, cagule, pirucche, è ancu una falsa barba. 
A pulizza hà infine capitu ch'ellu ci hè qualcosa di micca normale, è si mette à circà torna. In un box di Rachid le Corse, ci si trova una Winchester, un altru fucile è una decina di pare-balles. 
TF1 ci dice ancu chì Rachid Rhazouani facia parte d'Armata Corsa. Ma ùn hè chè TF1. 
U situ Backchich ci dice ancu ch'ellu era un abituatu di i tavulini di u Wagram. 
Allora chì a quistione di l'integrazione è di a cummunità di destinu hè più chè mai d'attualità in Corsica, ci vole à crede chì u "milieu" ellu, si ne pone menu.
    </p>
   </div>
  </body>
 </text>
</TEI>
