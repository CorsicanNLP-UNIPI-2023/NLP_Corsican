<TEI>
 <teiHeader>
  <fileDesc>
   <titleStmt>
    <title>
     Tù dinù, inventa una fubìa per ùn fà ciò chì ti dispiace
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Tu-dinu-inventa-una-fubia-per-un-fa-cio-chi-ti-dispiace_a1940.html"/>
     <date>
      Fri, 12 Sep 2014 00:13:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       MAGAGNA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Tù dinù, inventa una fubìa per ùn fà ciò chì ti dispiace
   </head>
   <div type="excerpt">
    <p>
     Trè anni senza pagà impositi, trè anni senza pagà pigiò. L'anzianu secretariu di statu Thomas Thévenoud s'hè ghjustificatu parlendu di "phobie administrative". Perchè micca ?
    </p>
   </div>
   <div type="content">
    <p>
     Poveru Thomas Thévenoud. Ùn senteremu mai più parlà d'ellu è u so nome firmerà cum'è pruverbiu. U secretariu di statu u più rapidu di a quinta republica hà dunque demissiunatu, aghjustendu una cazzerola in più à a vittura di stu guvernu chì piglia una falata senza fondu. 
"Phobie administrative", dunque, per ghjustificassi di e so fatture, pigiò, impositi, PV micca pagati. 
Bon, perchè micca ? Hè vera ch'ellu si pò avè "fubìe" d'appena tuttu è n'importa chè. Per esempiu, u Huffington Post ci parla di ste "phobies étranges" chì anu tutte pienu di nomi strani. 
Per esempiu, a " pédiophobie ", chì hè "la peur des poupées". Iè iè, di e puppàtule. " L'alektorophobie " hè a paura di i pullastri. Cunniscite forse a " nomophobie ", chì hè a paura d'esse luntanu di u so teleffuninu. Ci hè dinù " l'automysophobie ", in corsu cughjofobìa chì hè a paura d'esse bruttu è di puzzà. Bon circate puru, ci n'hè pienu cusì. 
Ma n'avemu trovu parechje chì ponu ghjuvà per ghjustificavvi in a vita, ùn si sà mai. 
Cusì, ci hè a parkingofobìa : Hè a paura di pagà 18€ l'ora di parking per andà à u mare in Portivechju. Ùn pagate micca, è fate chjamà u SAMU s'elli vi volenu minà per favvi pagà a vostra piazza. 
L'olympiquedimarsegliofobìa : Malatia assai cunnisciuta versu Furiani e sere di scontri contr'à l'OM. U ministru di l'internu ùn ci capisce nunda. I sustenidori ùn sò micca "sistematicamente viulenti", è solu ch'elli si sò scurdati di piglià u so trattamentu contr'à l'OM. Attenti dinù à a "jugedetouchophobie" è à a "thiriezophobie" chì sò malatie vicine. 
A fliccofobìa : Quessa, ùn vale a pena di favvi un dissegnu, tocca una magiurità di a pupulazione corsa. 
A dighjunofobìa : Malatia rara chì paralizeghja quelli chì ne soffrenu. Ùn ponu stà à dighjunu, allora ci vole ch'elli beinu. 
A Christophebarbierofobìa : Malatia chì pò favvi scimisce à a sola vista d'un tippu cù una sciarpa rossa. Attenzione, i pattoni puderanu falà in Bastia ingiru à u 15 nuvembre, in Bastia. Iè, Christophe Barbier hè annunziatu à u teatru di Bastia 
Fora di quessa, ùn cridite micca quelli chì vi parlanu di fubìa di pagà a so turnata à u bancone. Ùn sò micca malati, sò ghjustu ràncichi.
    </p>
   </div>
  </body>
 </text>
</TEI>
