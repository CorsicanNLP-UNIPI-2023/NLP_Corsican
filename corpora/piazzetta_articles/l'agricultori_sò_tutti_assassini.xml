<TEI>
 <teiHeader>
  <fileDesc>
   <titleStmt>
    <title>
     L'agricultori sò tutti assassini
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/L-agricultori-so-tutti-assassini_a1170.html"/>
     <date>
      Tue, 20 Sep 2011 23:37:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    L'agricultori sò tutti assassini
   </head>
   <div type="excerpt">
    <p>
     Un prefettu assassinatu ? Un elettu tombu ? Cumminciate pè accusà l'agricultori. Sapete, a famosa "piste agricole"...
    </p>
   </div>
   <div type="content">
    <p>
     L'agricultori corsi averanu facce d'assassini à stu puntu ? 
V'arricurdate di a famosa "piste agricole" cumplettamente falsa di l'inchiesta di Marion dopu à l'assassiniu d'Erignac ? 340 persone arrestate, 42 interpellazioni... pè nunda. Matteu Finidori face 18 mesi di prigiò... pè nunda. 
Durante parechji mesi, s'hè pensatu ch'elli eranu l'agricultori corsi, gattivi è barbuti, amatori di suvvenzioni pè u so 4x4, chì avianu tombu u prefettu. 
A testa di turcu ideale pè pulizzeri, ghjudici è giurnalisti parigini. Un corsu paisanu è trafficone, hè sempre un piacè pè alimentà i "clichés" nant'à a Corsica. 
12 anni dopu, l'infernali rurali corsi sò di ritornu, sta volta in l'omicidiu di Dominique Domarchi. Si parla torna d'una pista agrìcula. Ahè, sempre i listessi... 
A pulizza cummunichegha subbitu : si tratta di u "milieu agricole", cun eliccòtteru è grandi rinforzi pulizzeri. 
Ma l'affare hà fattu pshiiit. Tutte e persone sò state liberate, for'di una, ma per un affare chì ùn hà nunda à chì vede. 
Allora amichi agricultori, lasciate cascà. Vindite i vostri terreni, fate i bungalows, custruite, speculate, vindite a droga, fate casinò, buatte di notte è bars à tapas. Serà menu risicatu ch'è di campà di l'agricultura...
    </p>
   </div>
  </body>
 </text>
</TEI>
