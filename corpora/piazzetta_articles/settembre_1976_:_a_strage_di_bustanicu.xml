<TEI>
 <teiHeader>
  <fileDesc>
   <titleStmt>
    <title>
     Settembre 1976 : a strage di Bustanicu
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Settembre-1976-a-strage-di-Bustanicu_a2264.html"/>
     <date>
      Thu, 24 Sep 2015 18:39:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       CULTURA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Settembre 1976 : a strage di Bustanicu
   </head>
   <div type="excerpt">
    <p>
     U 24 di settembre di u 1976 dui pastori bustanichesi, Saveriu è Pasquinu Ruggeri, sò stati assassinati da un legiunariu chì avia fughjitu da u campu di a legione di Corti.
    </p>
   </div>
   <div type="content">
    <p>
     Hè u 26 di settembre a mane, à u stazzu di Camperunacciu, vicinu di E Mufraghje, ch'elli sò stati trovi i corpi di i fratelli Ruggieri in un mare di sangue. 
Saveriu (54 anni) è Pasquinu (55 anni) sò stati assassinati à colpi di fucile è di "baiunetta".
    </p>
    <p>
     A vuciata corre, si tratta d'un disertore di a legione, stabilita in Corti. Una battuta hè organizata per truvallu. In tutta a Corsica, cresce l'emuzione. 
A sera stessa ci sò manifestazione. I legiunarii sò cunfinati in caserna. U ghjornu di l'interru, un legiunariu hè feritu da una fucilata. A casa di u cummandante di u 2ndu regimente stangeru, u culunnellu Mougin, hè plasticata. 
A pupulazione punta per lampà fora a legione. Hè una vechja rivendicazione autonomista, ma certi anu paura di a ricuperazione naziunalista. Si sente : "Nous n'avons pas besoin des autonomistes pour mettre de l'ordre chez nous". 
Pocu à pocu l'eletti ripiglianu a dumanda. Un "comité de vigilance" hè creatu sott'à l'autorità d'Etienne Moracchini, cunsiglieru generale di u cantone. Un cullettivu di merri di manca dumanda "le départ de la légion étrangère et son remplacement par un autre corps". U merre di Corti, Michel Pierucci, cede sott'à a pressione. 
Georges Marchais dumanda "la dissolution de la légion étrangère à Corte ou ailleurs".
    </p>
    <p>
     L'assassinu hè trovu u 28 di settembre in San Giulianu. Hè un disertore alemanu di 19 anni, Warner Larevic. 
A tensione hè sempre forte è basta pocu per ch'ella accadi un'altra strage. Si pò leghje in u settimanale Kyrn : 
"Le Boziu retrouve son angoisse historique. Un silence impressionnant plane sur les obsèques de ces deux hommes simples. Pas un cri, pas un sanglot. La moindre étincelle risque de provoquer l'explosion. Bustanicu n'a sans doute jamais été plus que ce jour-là impregné de passion, de cette passion patriotique qui, deux siècles auparavant, avait poussé les hommes de Pascal Paoli dans les gorges de Ponte Novu". 
U Mémorial des Corses scrive chì : 
"Des commandos se constituent dans le Boziu. Ils veulent surveiller le territoire cantonal interdit à la Légion étrangère." 
A partenza di a legione hè dumandata. Ma u ministru di a difesa, Yvon Bourges, dice chì : "la présence de la légion en Corse ne pose pas de problème". 
Un pulizzeru serà feritu, Una fucilata hè tirata contr'à a sottu prefettura è si ritrova una palla in u scagnu di u sottu prefettu. A so vittura hè plasticata. 
E critiche si facenu di più forte contr'à a presenza di a legione in Corsica, vista cum'è una presenza culuniale. In pienu rimusciu naziunalistu, pocu dopu à Aleria, a legione diventerà unu di i temi di a battaglia d'una parte di a manca è di i naziunalisti.
    </p>
    <p>
     Stallata in u 1962 in Corsica, ci vulerà à aspettà u 1983 per vede a legione andassine definitivamente da Corti. E caserne seranu cedute à l'Università. Oghje a legione hè sempre presente in Calvi.
    </p>
    <p>
     In u stazzu vicinu di u pentone di A Merza, sta croce rammenta a terribile strage. Ritrattu : Facebook
    </p>
    <p>
     E parolle di Bartulumeu Dolovici, a voce di Petru Guelfucci è a musica di Ghjuvanpaulu Poletti anu immurtalizatu sta strage cun sta canzona di Canta u Populu Corsu.
    </p>
    <p>
     È sempre oghje in Bustanicu, i muri anu tenutu a traccia di u passatu.
    </p>
   </div>
  </body>
 </text>
</TEI>
