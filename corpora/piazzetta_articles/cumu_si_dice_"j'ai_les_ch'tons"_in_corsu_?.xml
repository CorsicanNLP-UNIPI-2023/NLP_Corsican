<TEI>
 <teiHeader>
  <fileDesc>
   <titleStmt>
    <title>
     Cumu si dice "j'ai les ch'tons" in corsu ?
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Cumu-si-dice-j-ai-les-ch-tons-in-corsu_a2162.html"/>
     <date>
      Tue, 10 Mar 2015 12:42:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       CUMU-SI-DICE
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Cumu si dice "j'ai les ch'tons" in corsu ?
   </head>
   <div type="excerpt">
    <p>
     Manuel Valls, Pierre Ménès... In u 2015, i capizzoni francesi dicenu ch'elli anu a paura. Allora cumu si dice in corsu ?
    </p>
   </div>
   <div type="content">
    <p>
     "La France a peur", dicia Roger Gicquel in u so JT, quarant'anni fà. Oghje, hè Manuel Valls chì dice ch'ellu hà a paura di vede u FN vince e prussime elezzione presidenziale. Pierre Ménès, u nostru presentadore preferitu, hà i "jetons" quand'ellu vede e fiure d'una partita in Furiani. Allora, cumu sprime a paura in corsu ? 
A parolla paura hè ben intesu a più cunnisciuta, chì hà datu u verbiu impaurisce è l'agettivu impauritu. Si pò dì pigliassi di paura : "Manuel Valls face nece di pigliassi di paura". 
U siscu, chì hà datu l'agettivu insischitu vole dì in francese "frisson". Si pò dì dinù trimuleghju o trèmulu. Pierre Ménès averia pussutu dì "quandu vecu què, mi vene u trimuleghju". 
Si pò dì ancu "ghjunghje à fretu d'osse". 
U spaventu sprima una paura più forte, in francese "effroi", "épouvante". Hè dinù u nome d'una canzona è d'un album di u gruppu I Voci di a Gravona :
    </p>
    <p>
     Spaventà si dice dinù santavuglià. U nome hè "u santavugliu". Pierre Ménès averia pussutu dì : "mi vene u santavugliu". 
Un dettu dice "Biguglia, Biguglia quandu ti vecu, mi santavugliu". 
Ci hè ancu a sguttatura è u sgottu, chì vole dì "sudà, fà candele". 
Appena più sporcu, ci hè tuttu u lessicu di a pena in corpu : a paura si pò dì cacàgliula, cacarella . Un paurosu hè un cacagliulutu, un cacagliulò. Tandu si dice "cacassi à dossu" o "scappà u frusciu". Pierre Ménès averia pussutu dì à Canal+ : "quandu vecu e facce in Furiani, mi cacu à dossu". 
"Laid à faire peur" si pò dì goffu cum'è u peccatu, o cum'è i guai, o cum'è un pidochju. 
Teme vole dì in francese "craindre". A spressione "n'avoir rien à craindre" si dice "ùn teme nunda". 
Sapete, cum'è a canzona di Tavagna "un populu unitu da nunda hè intimuritu" :
    </p>
    <p>
     Infine, si dice mughjà cum'è un persu o ughjulà. Appena cum'è u tippu d'Edvard Munch, in a so tela "U mughju" :
    </p>
    <p>
     Iè, Pierre Ménès hà i "jetons" da veru.
    </p>
    <p>
     S'è vo ùn avete abbastanza cusì, pudete leghje l'eccelente racolta di nuvelle "Tarrori è fantasia", esciuta ind'è l'edizioni Colonna.
    </p>
    <p>
     Ci scurdemu siguramente d'altre spressioni, detti, parolle... allora aspettemu i vostri cummenti !
    </p>
   </div>
  </body>
 </text>
</TEI>
