<TEI>
 <teiHeader>
  <fileDesc>
   <titleStmt>
    <title>
     Ci vole à salvà i cercles de jeux
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Ci-vole-a-salva-i-cercles-de-jeux_a1116.html"/>
     <date>
      Tue, 14 Jun 2011 15:56:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Ci vole à salvà i cercles de jeux
   </head>
   <div type="excerpt">
    <p>
     I cìrculi di ghjochi (in corsu ci vulerebbe à dì "i zercles de jeux") sò in periculu. A ripressione pulizzera minaccia sti lochi di riescita suciale è intellettuale corsa.
    </p>
   </div>
   <div type="content">
    <p>
     S'ampara oghje in Corse-Matin chì quattru persone sò state messe in esame in u mezu di i cìrculi di ghjochi parigini. 
Pare chì parechji corsi (vicini di a Brise de Mer è di ciò ch'ellu si chjama "a banda di Casinca") sò messi in causa da a ghjustizia per avè fattu pressione nant'à i pruprietarii d'un cìrculu di ghjochi. 
Dopu à u "zercle" Hausmann, tocca à u Wagram di chjode e so porte. È ùn parlemu mancu di e cumbrìncule di u poveru cìrculu Concorde. 
In i tempi di i tempi, tutti i "zercles" di Parigi eranu tenuti da Corsi. Fà u croupier (o circulaiu) era segnu d'ascensione suciale. Ogni regione avia a so filera. À chì facia u croupier in u cìrculu tenutu da Taravesi, à chì pigliava i colpi in u cìrculu tenutu da Niulinchi, à chì purtava a pistola in quellu tenutu da Calzaninchi... 
Beatu tempu quandu i Corsi eranu "in piazza" in a capitale. Oghje, a JIRS hà ghjuratu a fine di u mezu corsu è piazze ùn ci n'hè più pè i croupiers  corsi in Parigi. 
S'elli ci caccianu ancu quessa, chì serà l'avvene pè a nostra giuventù ? Ci vulerà ancu à fà i studii è à travaglià per vince a so vita ? Semu male...
    </p>
   </div>
  </body>
 </text>
</TEI>
