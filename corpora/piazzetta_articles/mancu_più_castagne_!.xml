<TEI>
 <teiHeader>
  <fileDesc>
   <titleStmt>
    <title>
     Mancu più castagne !
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Mancu-piu-castagne-_a1564.html"/>
     <date>
      Fri, 10 May 2013 15:42:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Mancu più castagne !
   </head>
   <div type="excerpt">
    <p>
     "Si la Corse est indépendante on mangera quoi ? Des châtaignes ?" Nò, mancu quessa. Ancu i castagni corsi averanu forse da smarrisce per via di un insettu, u "cynips".
    </p>
   </div>
   <div type="content">
    <p>
     U "Cynips du châtaignier" ùn hà mancu u so nome in corsu, è purtantu face i disguasti tremendi in Corsica. 
St'insettu venutu da China hè in traccia di stirpà u castagnetu corsu. Una sola bestia pò arruvinà un arburu, è fà calà a so pruduttività da 60 à 80%. 
Ci hè di menu in menu frutti è pocu à pocu sò abbandunati i castagneti, digià tocchi da e malatie è da u inchjostru. 
I mezi per luttà contr'à questu quì sò pochi. U trattamentu chìmicu ùn marchja micca. Sola una piccula vespa, chjamata Torymus Sinensis, chì s'attacca à u Cynips ottene risultati. Pocu à pocu si prova d'introduce sta vespuccia in u castagnetu corsu ma ùn si sà s'ellu viaghjerà. U trattamentu serà longu. I pruduttori di castagne è di farina pisticcina sò inchieti assai. 
Averemu ancu da perde u nostru arburu, introduttu 2000 anni fà da i Rumani ? 
Addiu pulenda, fasgiole, frittelle è torte pisticcine... 
È a CTC ferà una cummissione pè truvà un altru nome à a Castagniccia. 
A stagione turistica cummencia è ci lagnemu di l'invasione di pumataghji, chì ùn durerà chè qualchì settimana. Ma ci sò certi "envahisseurs" chì facenu peghju è chì arruvinanu a Corsica in prufundura.
    </p>
   </div>
  </body>
 </text>
</TEI>
