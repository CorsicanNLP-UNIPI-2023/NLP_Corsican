<TEI>
 <teiHeader>
  <fileDesc>
   <titleStmt>
    <title>
     Visitate Piana, e so calanche, e so bétonneuses
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Visitate-Piana-e-so-calanche-e-so-betonneuses_a1386.html"/>
     <date>
      Fri, 27 Jul 2012 11:59:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       betonisation_corse/
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Visitate Piana, e so calanche, e so bétonneuses
   </head>
   <div type="excerpt">
    <p>
     E Calanche di Piana sò scritte à u patrimoniu mundiale di l'UNESCO. A merria attuale ella hà scrittu 600 nove residenze in u so PLU.
    </p>
   </div>
   <div type="content">
    <p>
     Ind'i tempi antichi, a Corsica era bella, salvatica è u so liturale prutettu. Era ciò chì facia di st'isula una maravaglia. Mais ça, c'était avant. 
Una volta di più, hè l'associu U Levante chì ci prevene. U plan local d'urbanisme permette a custruzzione di... 70 èttare in u settore d'Arone, sia 600 residenze nove allora chì a cumuna conta circa 400 abitanti. 
In ciò chì Corse-Matin chjama una "réponse cinglante" (sic) a merria di Piana cerca di difendesi ma ùn nega micca u più impurtante. Sò 70 èttare di lochi salvatichi chì videranu cresce villà orrìbili pè ricconi cun piscina è garage pour le quad et le jet-ski. 
Ma u paese di Piana hà un omu eccezziunale chì difende a natura. In u libru d'Hélène Constanty Razzia sur la Corse, l'anzianu merre (durante 38 anni) è attuale primu agiuntu incaricatu di l'urbanisimu Nicolas Alfonsi si presenta cum'è u più grande ecologistu di Corsica. 
À ascultallu, hè grazia à u so travagliu à u Conservatoire du littoral chì a Corsica hè sempre (appinuccia) priservata. 
Ancu di grazia. Chì saria statu sì l'omu era statu passiunatu di bettonu... 600 residenze solu in a so cumuna, u puderiamu ancu ringrazià d'ùn avenne previstu di più ! 
"Ùn eritemu micca di a terra di i nostri antichi, a pigliemu in prestitu à i nostri figlioli" avia dettu Saint-Exupéry. 
In Corsica, a vindemu u più caru pussibule, arruvinemu u paisaghju, ci mettimu lotissements goffi è senza anima distruttori d'identità è à i nostri figlioli li mettimu un bellu calciu in culu. 
È chì n'ai da fà di a terra, o Saint-Exupéry !
    </p>
   </div>
  </body>
 </text>
</TEI>
