<TEI>
 <teiHeader>
  <fileDesc>
   <titleStmt>
    <title>
     Fatevi piacè è sopr'à tuttu fate un rigalu chì ùn si pò sminticà
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Fatevi-piace-e-sopr-a-tuttu-fate-un-rigalu-chi-un-si-po-smintica_a979.html"/>
     <date>
      Wed, 22 Dec 2010 01:36:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       SUCETA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Fatevi piacè è sopr'à tuttu fate un rigalu chì ùn si pò sminticà
   </head>
   <div type="excerpt">
    <p>
     Una sucetà prupone pilicce di microbi. Quist'annu, rigalate Ebola, u Sida, l'anthrax, un staphylocoque o a leishmaniose...
    </p>
   </div>
   <div type="content">
    <p>
     Quist'annu s'è vo vulete favvi rimarcà pè a vostra originalità è à u listessu tempu vulete fà ecunumie, A Piazzetta hà trovu a soluzione pè voi ! 
Dipoi à qualchì tempu a cumpagnia americana Giant Microbes s'hè fatta cunnosce pè u so bon gustu è prupunendu una cullezzione impressiunante di ghjochi è persunaghji pilosi (una piliccia, « peluche ») chì riprisentanu malatie, germi, microbi di tutti i tippi. 
Innò , ùn sunniate micca : qualchissia hà avutu st'idea pè fassi qualchì soldu !! Allora, a versione ufficiale hè chì sta cullezzione hè stata fatta cume supportu pedagogicu è ogettu d'amparera pè i zitelli ! 
Eccu dunque chì ci prisentanu assai patulugie, microbi ingrandati un milione di volte, nant'à varii tem i:  - a salute  (l'influenza, u male in corpu, mal di gola, mal d'arechja, a tosse...)  - e malatie  (gattivu alitu, malatia di u basgiu, l'ulcera, a bolla d'acnea...)  - l'esotichi  (a vita nant'à marzu, a penicillina, l'influenza acellaghja, l'influenza purcina...)  - l'epidemie  (a pesta nera, l'ebola, a malatia di a vaccascema, l'antrassu, a malatia manghjatrice di carne...)  - e creature  (l'accarianu, a cìmice di lettu, u pidochju, a puce, a furmicula nera, a furmicula rossa...)  - l'acquatichi  (l'alghe, a marea rossa, l'amibi...)  - e veneriane  (a syphilis, l'herpès, a clamidiosi, u sidà ! …)  - l'alimentarii  (a salmonella, a carie, u caghjatu...)  - i curpurali  (u globulu rossu o biancu, u neuronu, u sperma...)  - l'aeriani  (a zinzala, a mosca...)  - malatie d'animali (a gale, a rabbia...)  - l'ambulanti  (a malatia di Lyme...)  - i tropicali  (a malaria, a gangrena, a malatia di u sonnu...)  - i cumuni  (a varicella, a pneumonia, u « staphylocoque »...) 
Un bell'assaghju di ciò ch'ellu si pò truvà nant'à u situ ! 
Allora ? Ch'aspittate ? Pensate à u vostru ciucciu in traccia d'accarizzà u viru di l'Ebola, anannà a Syphilis, o mette à lettu a so H1N1. 
Cusì , dinù, a prossima volta chì li dicerete «  Lavati e mani o t'hai da piglià a grippa H1N1 ! » u vostru figliolu ùn la ferà sperendu, bramendu d'avè un ghjoculu ! 
Quandu u vostru nipote senterà ch'è vo avete chjappatu una Chlamydia (perchè andate à favvi sbatte da tutti quelli chì passanu) , puderà cuntalu cùn gioia à tutta a scola. 
À l'adulti avà. St'idea vi pò serve cumu rigalu.  A matina di natale, sottu à l'alburu, a vostra moglia vi pò fà una bella revelazione :  « Tè, 'mo core, pè ditti chì avà, ancu tù ai a Syphillis ».  Pò esse dinù un bellu missaghju pè spiegà à a vostra nora ch'ella hà l'alitu chì puzza.  Dite à l'amante di u vostru maritu ch'è vo sapete rigalanduli una bona cacarella.  Spiegate à a vostra vicina ch'ella hè troppu curiosa, rigalanduli una piliccia di bolla d'acnea.  Un splendidu neuronu à a vostra amica capellibionda.  Mandate u vostru Antrassu per via d'un ghjoculu, piuttostu chè ind'una lettera.  Puderete rigalà un pidochju à u peghju nemicu di u vostru cuginettu in scola.
    </p>
   </div>
  </body>
 </text>
</TEI>
