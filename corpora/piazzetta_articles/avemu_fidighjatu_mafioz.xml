<TEI>
 <teiHeader>
  <fileDesc>
   <titleStmt>
    <title>
     Avemu fidighjatu Mafioz
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Avemu-fidighjatu-Mafioz_a1298.html"/>
     <date>
      Tue, 20 Mar 2012 01:41:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Avemu fidighjatu Mafioz
   </head>
   <div type="excerpt">
    <p>
     Hè principiata a quarta stagione di Mafiosa nant'à Canal +. Ma hè sempre peghju a realità chè a fizzione.
    </p>
   </div>
   <div type="content">
    <p>
     Avemu vistu i dui primi episodii di a quarta stagione di Mafiosa. 
Ciò chì ci vole à ritene :  - Thierry Neuvic hà fattu i prugressi in corsu. A prova ch'ellu hè pussibule per un pinzutu d'amparà a nostra lingua.  - Si sente appena parlà corsu, per esempiu à un mumentu : "i ci stirpemu cum'è purcelli". Hè pussibule chì sta frasa sia veramente stata prununziata durante i mesi passati in u milieu corsu...  - Hélène Filières ùn hè sempre micca bona.  - Si fideghja a seria per vede e facce di i figuranti. "Bouh mi à lui", "cum'ellu hè ingrassatu ellu" è "ancu stu catinu ghjoca in a seria ? Chì mittomanu..." sò state e prime riazzioni.  - A seria hè sempre assai loscia... Pare ch'ellu ci sia di più azzione in un episodiu di Derrick.  - Ci sò attori corsi pocu cunnisciuti chì sò veramente eccelenti... 
Serà megliu a realità ?  S'è no pigliemu l'ultima settimana, avemu avutu :  - un giovanu corsu di 27 anni tombu in Corti  - un elettu mesu in esame in l'affare di u Wagram, suspettatu d'avè purtatu valisgie di soldi in Parigi  - i Restos du Coeur... cambriulati in Ghisunaccia.  - U Levante chì parla di "système mafieux définitivement au pouvoir en Corse "  - Un omu chjappu cun dui chilò di cannabis in Bastia  - Dui aiaccini chjappi cù un chilò è mezu d'eroina  - È sempre l'affari di a banda di u Petit Bar  - Senza parlà di sta frasa, prununziata à u Wagram : "Les nouveaux propriétaires, c’est nous. T’as un quart d’heure pour te barrer. Et tu dis au Mage que si on le voit, il est mort !" A ci conta u JDD. Quessa, i dialoghisti di a seria ùn l'anu micca riesciuta à inventalla... 
Ciò ch'ellu si puderia pussutu passà ?  Pierre Leccia hà ripigliatu u scenariu di a seria, chì diventa più nera, più scura, più viulente, più realista dinù. Ma quantunque. Averiamu pussutu sperà appena di più originalità. Per esempiu un anzianu naziunalistu chì passa a droga in eliccòtteru, a maffia russia chì investisce in l'immubiliare nant'à u liturale, i cunsiglieri d'un presidente di cunsigliu generale chì trafficheghjanu, un dirigente d'un club di foot chì si techja cù i trasferimenti di ghjucadori, u BTP chì face a pressione nant'à u prefettu per avè permessi di custruisce, i capimaffiosi chì mettenu a pressione nant'à l'eletti per fà i so prugetti immubiliari... 
Ah nò. Tuttu quessa hè digià stata inventata. Esiste, l'aghju letta in Corse-Matin.
    </p>
   </div>
  </body>
 </text>
</TEI>
