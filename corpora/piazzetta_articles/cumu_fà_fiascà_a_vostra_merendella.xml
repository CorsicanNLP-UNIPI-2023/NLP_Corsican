<TEI>
 <teiHeader>
  <fileDesc>
   <titleStmt>
    <title>
     Cumu fà fiascà a vostra merendella
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Cumu-fa-fiasca-a-vostra-merendella_a810.html"/>
     <date>
      Mon, 09 Apr 2012 10:44:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       MAGAGNA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Cumu fà fiascà a vostra merendella
   </head>
   <div type="excerpt">
    <p>
     Luni piacè, luni di Pasqua ? O luni di fiascu ? Eccu cumu organizà una merendella di looser.
    </p>
   </div>
   <div type="content">
    <p>
     1. Sceglie un lucacciu. Piuttostu ch'è di sceglie un bellu locu, bellu assuliatu è cù una bella vista, preferite un locu goffu, bruttu è dispiacèvule. Cunsiglii : Tighjime, u parking di u Super U, a centrale di u Vaziu. O un locu vicinu d'un ruminzulaghju o di a strada naziunale. 
2. Piglià manghjusca per pumataghji. Nè migliacci, nè frittelle, nè roba bona. Solu knackis freschi, corned-beef, Justin Bridou è fasgioli lyophilisés. 
3. L'intussicazione alimentaria. Cunsequenza di a vosta manghjuscaccia : finite à l'urgenze. Cusì puderete tastà a bona suppa di l'ospidale. 
4. Sceglie bè i so cumpagni. Ùn chjamate micca i vostri amichi. Preferite fà cunniscenze di ghjente : un gruppu di motards, marinari CGT di a SNCM, amicale di i gendarmi di Corsica, gruppu "3ème âge", CRS chtis à a ritirata, riunione di i sosies di Johnny Hallyday, hardos alemani... V'anu da caccià a voglia di fà a merendella ! 
5. I beaufs à cantu à voi. Sceglite bè dinù i vostri vicini : "Hé Kévin, pass'moi l'pâté ! Rodidon tu l'as mis où l'perniflard ?" Bon curagiu. 
6. U Tempurale. Hè finitu l'inguernu ? Pensate... Ùn vi scurdate ch'è no semu sempre à i pristaticci, sti ghjorni di tempacciu chì u mese d'aprile à .imprestatu à u mese di marzu 
7. Merendella in "garde à vue". Avete betu troppu vinu è pigliatu a vittura ? Vi site lampatu nant'à u muscatu è vi pigliate pè Sébastien Loeb ? Chì ghigna ! Finiscerete u vostru luni di Pasqua ind'è l'omi in turchinu. O Corsu, ùn ti scurdà di l'alcootest. 
8. Ind'è i nostri amichi i pippol. Sò tutti "des amis de la keurse", ma ùn sò micca i vostri amichi. Vulete quantunque andà à pregalli bona Pasqua. Bilanciu d'una visita in u giardinu di Christian Clavier : 500 euro d'amenda. Face caru u spuntinu. 
9. Parlate pulitica. Bucchinisti contr'à giacubbisti, mous contr'à duri, simeunisti contr'à angelinisti, roccaserristi contr'à jeanbaggionisti, zuccarellisti contr'à tutti l'altri... ùn mancanu micca i mutivi di baruffe s'è vo discurrite appena d'elezzioni ! 
Scrittu u 4/4/2010  Mudificatu 9/4/2012
    </p>
   </div>
  </body>
 </text>
</TEI>
