<TEI>
 <teiHeader>
  <fileDesc>
   <titleStmt>
    <title>
     Scappate ! Eccu a festa di a musica...
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Scappate--Eccu-a-festa-di-a-musica_a858.html"/>
     <date>
      Thu, 21 Jun 2012 13:19:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       SUCETA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Scappate ! Eccu a festa di a musica...
   </head>
   <div type="excerpt">
    <p>
     Sonò pùzziche, vuciacce di cazzerole, gruppi indegni, musicanti depressivi in birkenstock, canzunacce fràciche... A "fête de la musique" marca l'entrate in a sinistra stagione di l'estate.
    </p>
   </div>
   <div type="content">
    <p>
     In a grande lista di e cunnerie di l'estate (cù u 14 juillet, i turisti rossi inciapati, u beach soccer, i camping-cars è u barbecue), a cusì detta "Fête de la Musique" figura in bona piazza. 
L'idea pare simpàtica à principiu (festighjà a musica, perchè micca ? si festighjeghja bè a battaglia di Ponte Novu) ma in fatti sta carnavalata face parte di e grandi evenimenti ch'ellu ci vole à evità. 
Prima ci hè u mondu. Una mansa di ghjente chì si trascineghja ore sane in ricerca d'ùn si sà chè. Ùn si vedenu di l'annu ma pè a "Fête de la musique" sortenu a so facciaccia. 
I turisti calchi di Biafine è i pumataghji in ciavatte s'imbuleghjanu à i Corsi à l'oziu, azezi è famiti. 
Dopu ci hè a musica. Infine, a musica... un trostu cuntinuu risorte da stu carnavale di rimore. 
E sonò di i hardos cughjosi si mischjanu à a curale di i vechji cucchi. A fanfara di a pulizza s'imbuleghja cù u r'n'b è u rap di u 9-3. 
À mezu, un gruppu di corsi depressivi in birkenstock canta "Solenzara" è "Compañero" à u rìtimu di e riprese di a "Compagnie Créole" ghjustu à cantu. 
Più luntanu, eccu a puluzione suprema : e riprese di Sardou, Claude François è Christophe Maé da un disgraziatu à coda di cavallu chì pensa fà carriera dopu à essesi fattu lampà da tutti i castings di a creazione. Ma a so vuciaccia hè ricuperta da i djembés è ùn hè mancu più male. 
Dopu, e briunate di u "gulturel" chì hà amparatu "Populuviv'" è "Gatena" in yaourt è chì pensa "se gaver" fendu a stagione in e pizzerie... 
L'avemu da rigretà i vuvuzela. Chì ci hè cum'è macci sta sera ?
    </p>
   </div>
  </body>
 </text>
</TEI>
