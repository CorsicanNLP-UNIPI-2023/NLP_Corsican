<TEI>
 <teiHeader>
  <fileDesc>
   <titleStmt>
    <title>
     Millet vs Steradent
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Millet-vs-Steradent_a1481.html"/>
     <date>
      Fri, 11 Jan 2013 18:02:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Millet vs Steradent
   </head>
   <div type="excerpt">
    <p>
     Mubilizazione in Corti contr'à u "Des chiffres et des lettres" club.
    </p>
   </div>
   <div type="content">
    <p>
     Hè a moda di u "vintage", di e serate "années 80" è di u "ringard chic". 
Hè cusì chì un picculu gruppu di vechjarelli nostàlgichi di a Francia di e culunnie è di "La chance aux chansons" hà vulsutu creà una "CFR tribute". 
L'associu "France-Corse" face passà i so cummunicati in Corse-Matin, scritti trà "Des chiffres et des lettres" è "Questions pour un champion". 
E so idee : opposizione sistemàtica à tutte l'idee corse : nò à a lingua, nò à u statutu di residente, nò à un statutu istituziunale (ancu Pierre Chaubon si face insultà nant'à u so situ !). 
È trippa si a lingua si ne morre è sì Miot hè statu arrestatu è imprigiunatu. Ma attenzione, ci dicenu ch'elli facenu parte di a "majorité silencieuse" hein ! 
Megliu : sustenenu à Jean-Jacques Panunzi in guerra contr'à l'associ chì lottanu contr'à a bettunizazione... 
Aspettemu u so prussimu cummunicatu induv'elli dumanderanu u ristabilimentu di u "Congo Belge" è l'inviu di u "porte-avion Clémenceau" à u Cochinchine. 
In zerga davant'à tutte ste pazzie piene di naftalina, a giuventù corsa hà vulsutu rispondeli, cù una cunferenza di stampa in Corti. À un mumentu induv'ellu si dice chì a giuventù corsa hè di più in più individualista, micca pulitizata è ch'ella ùn s'interessa à nunda, elli eranu un centu. 
I più azezi l'anu rispostu ch'ellu ùn c'era bisognu di mubilizzassi pè una banda di vechji cucchi fanatichi di Pascal Sevran è di Charly Oleg. Ma elli anu tenutu à fà sente a so voce è à dì chì u cumplottu mundiale di i vechji ùn hè micca una fatalità.
    </p>
   </div>
  </body>
 </text>
</TEI>
