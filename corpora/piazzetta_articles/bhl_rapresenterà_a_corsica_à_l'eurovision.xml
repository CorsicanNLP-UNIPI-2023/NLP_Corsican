<TEI>
 <teiHeader>
  <fileDesc>
   <titleStmt>
    <title>
     BHL rapresenterà a Corsica à l'Eurovision
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/BHL-rapresentera-a-Corsica-a-l-Eurovision_a1096.html"/>
     <date>
      Fri, 13 May 2011 00:12:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       CULTURA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    BHL rapresenterà a Corsica à l'Eurovision
   </head>
   <div type="excerpt">
    <p>
     In materia di canzona corsa, ci vole sempre aspettassi à u peghju. Sàbbatu u 14 di maghju, hè l'Eurovision...
    </p>
   </div>
   <div type="content">
    <p>
     Quandu avemu amparatu ch'ellu serà una canzona corsa chì rapresenterà a Francia à l'Eurovision, ch'ella serà interpretata da un tenor, è chì l'idea vene da Pierre Sled, ùn pudiamu micca credeci. È purtantu... 
Amaury Vassili (chì pare tuttu Bernard-Henri Lévy giovanu) pruverà dunque di cantà in corsu à l'Eurovision. A canzona si chjama "Sognu" è hè stata scritta da Jean-Pierre Marcellesi. 
U clip ellu pare tuttu un spot publicitariu di l'Agence du Tourisme de la Corse ma cun BHL. 
Finalmente, chì hè u peghju in sta storia ? 
Chì a Francia avessi assuciatu a Corsica à sta futura disfatta (a Francia passa à a risa à l'Eurovision dapoi 34 anni) ? Ma bon, per avà "Sognu" hè in testa ind'è i bookmakers...  Chì a lingua corsa sia cunsiderata cum'è "una lingua taliana di i poveri" ? Pierre Sled hà dettu : « France 3 est la chaîne des régions. Nous voulions donc les mettre en valeur. Et comme le corse se rapproche de l’italien, ça conviendra très bien pour un chant d’opéra. ». Ma bon, forse certi ci videranu una vittoria è un'avanzata pè a nostra lingua...  Ch'ellu sia un pinzutu chì canti una canzona corsa ? Ma bon, in listessu tempu ùn pudianu quantunque micca mandà à l'Arcusgi o Ghjuvanpaulu Poletti non più... Eppò ci vole bè ch'è no fessimu nice d'esse tullerenti ogni tantu...  U fattu di participà à stu vituperiu di l'Eurovision ? Ma bon, ùn avemu micca aspettatu à sta carnavalata pè esse ridìculi è pè fà canzunacce...  Finalmente, u peghju hè forse a cuppa di capelli d'Amaury Vassili. Avete da vede ch'ellu hà da finisce pè scrivesi nant'à e liste eletturale ind'è noi...
    </p>
   </div>
  </body>
 </text>
</TEI>
