<TEI>
 <teiHeader>
  <fileDesc>
   <titleStmt>
    <title>
     Facebook esiste in brittonu, à quandu in corsu ?
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Facebook-esiste-in-brittonu-a-quandu-in-corsu_a1977.html"/>
     <date>
      Tue, 07 Oct 2014 22:50:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       SUCETA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Facebook esiste in brittonu, à quandu in corsu ?
   </head>
   <div type="excerpt">
    <p>
     «Facebook e brezhoneg», vole dì «Facebook in brittonu». Dapoi a settimana passata, si pò sceglie a lingua brittona cum'è lingua d'utilizazione di a rete suciale. Allora perchè micca in corsu ?
    </p>
   </div>
   <div type="content">
    <p>
     U brittonu hè dunque diventatu a 121ima lingua di Facebook. L'annunziu hè statu fattu a settimana passata nant'à a pagina officiale Facebook Translations Team. 
Hè una grande vittoria per i difensori di e lingue minuritarie. A Francia ùn ricunnosce sempre micca e so lingue dette "regiunale", ma Facebook sì. Cusì, i brittonizanti puderanu publicà i so ritratti di ghjatti è ghjucà à Candy Crush in a lingua di u so core. 
A traduzzione ferma quantunque à fà, postu chì stu travaglione si face di manera cullaburativa. È per avà, nisuna cruciaccia per dicci ch'ellu hè "discriminatoire". 
Bon, in fatti un blog di i giurnalisti di Le Monde ci ampara ch'ella esiste ancu una versione di Facebook in... klingon, a lingua di Star Trek (iè iè ci n'hè chì ùn anu veramente nunda à futte...). 
U fattu si stà chì a porta hè aperta à un Facebook in lingua corsa. A pagina La langue corse dans le moteur de traduction de Google ne hè à più di 5700 fans, è a pagina FB in Corsu hè stata creata. 
Cum'è di solitu, l'azezi diceranu ch'ellu ùn ghjova à nunda, ch'ellu ùn salverà micca a lingua è ch'ellu hè simbòlicu. Ma certe volte ancu u simbòlicu hè impurtante. Eppo hè cusì ch'ellu s'avanza. 
Oghje, amparemu nant'à CNI chì u cofundatore (corsu) di u mutore di ricerca Qwant, Eric Leandri, vole aghjustà u corsu à e lingue di u so mutore. 
Postu ch'è no vi dimu ch'è no avanzemu...
    </p>
   </div>
  </body>
 </text>
</TEI>
