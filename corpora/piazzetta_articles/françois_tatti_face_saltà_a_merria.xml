<TEI>
 <teiHeader>
  <fileDesc>
   <titleStmt>
    <title>
     François Tatti face saltà a merria
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Francois-Tatti-face-salta-a-merria_a1041.html"/>
     <date>
      Mon, 28 Feb 2011 09:01:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    François Tatti face saltà a merria
   </head>
   <div type="excerpt">
    <p>
     François Tatti hà annunziatu (in francese) dumènica à Cuntrastu ch'ellu hè candidatu à l'elezzioni municipali di 2014 in Bastia. Jean-Jean è Milù anu siguramente appreziatu.
    </p>
   </div>
   <div type="content">
    <p>
     E povere elezzioni cantunali chì cascanu da quì à un mese ùn interessanu à nimu ma a pressione cummencia digià à cullà pè e municipali di... 2014. 
Dumènica in l'emissione Cuntrastu François Tatti hà cappiatu una piccula bomba : "je souhaite être candidat en 2014" (en français dans le texte). 
Eccu, avà hè fatta. 
Si sapia ch'Emile ùn si presenteria più, ma di a so successione ùn si ne parlava. Trà Jean-Jean, in nome di a tradizione famigliale è Francescu, scusate, François u sempiternu nùmeru 2, ùn ci vulia à parlanne. Era un sugettu tabù, moltu più chì u futtogliu era caldu pè Jean Junior. 
In più di quessa, si Tatti ci và, ùn si puderà più parlà di trasmissione ereditaria di u putere. È sò i naziunalisti chì risicheghjanu d'esse imbestiati... Invece, per ciò chì tocca à l'idee ùn ci serà nisuna surpresa : François hè bè u figliolu di Milù. Ùn ci hè ch'è da vede a so ultima cacciata contr'à a lingua corsa. 
Allora, Jean-Jean di Pappà o François Tatti (en français dans le texte) ? Avà chì a bomba hè schjattata, aspettemu a cundanna...
    </p>
   </div>
  </body>
 </text>
</TEI>
