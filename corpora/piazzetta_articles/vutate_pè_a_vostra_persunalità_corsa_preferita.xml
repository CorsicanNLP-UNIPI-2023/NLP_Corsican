<TEI>
 <teiHeader>
  <fileDesc>
   <titleStmt>
    <title>
     Vutate pè a vostra persunalità corsa preferita
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Vutate-pe-a-vostra-persunalita-corsa-preferita_a1018.html"/>
     <date>
      Thu, 27 Jan 2011 01:21:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Vutate pè a vostra persunalità corsa preferita
   </head>
   <div type="excerpt">
    <p>
     È s'è no tiravamu u bilanciu di 10.000 anni di storia ? Vi prupunemu di vutà per a persunalità a più forte di a nostra storia, à a manera di A Piazzetta... Allora vutate !
    </p>
   </div>
   <div type="content">
    <p>
     A donna di Bunifaziu : Hè a nostra antica a più vechja ch'è no cunniscimu (circa 7000 nanz'à Cristu) è si pò sempre vede à u museu di Livia).  Pusitivu : Hè stata a prima Corsa à entre in un museu  Negativu : Hà forse lanciatu a "museificazione" di i Corsi.  Sampieru Corsu : Omu di guerra di prima trinca, Sampieru era un veru diàvule, un veru "lider" carismàticu.  Pusitivu : forte in relazione internaziunale, hà ancu riesciutu à cunvince i Turchi di battaglià cun ellu. Ci vulia à falla...  Negativu : Hà sceltu di difende u partitu francese è quellu di François 1er. Hà dinù strangulatu a so moglia (pusitivu o negativu ?) è inspiratu Othello di Shakespeare. 
Arrigu Bel Messere : Sceffu di a Corsica in l'annu 1000.  Pusitivu : riesce à fà l'unità di a Corsica, ci vulia à falla. Più nimu hà riesciutu dapoi. Negativu : Assassinatu, hà lasciatu u dettu : "Hè mortu Arrigu Bel Messere, è Corsica sarà di male in peghju". Mille anni dopu, cuntinuveghja a maledizzione.  Sambucucciu d'Àlandu : Capimachja di a rivolta pupulare contr'à i signori in l'anni 1357-1358.  Pusitivu : Solu Corsu hà avè riesciutu una rivuluzione.  Negativu : Hà riesciutu à caccià i sgiò... ma hà datu a Corsica à Genuva. Gattiva scelta o Sambucù.  Vincentellu d'Istria : Altru sceffu di a Corsica à u XVesimu seculu. Era un omu cumplettu è pulivalente : signore, pirata, omu di guerra, custruttore di a citatella di Corti è capimachja militare.  Pusitivu : Stu feudale hè statu un infernu per i Genuvesi à ellu solu.  Negativu : 600 anni dopu, ferma scunnisciutu.  Pasquale Paoli : Quessu u cunniscite tutti... U Capigenerale hà fattu di a Corsica una vera nazione muderna è democràtica nanzu à parechji altri. Ùn avemu mai fattu megliu da poi.  Pusitivu : Bilanciu pusitivu per l'inseme di a so opera, ancu l'Americani l'anu cupiatu. Ùn risicheghja micca di pruducesi torna. Negativu : una disfatta imperdunèvule in Ponte Novu è u principiu di i castichi. Questa, ùn ci vulia micca à perdela, o Pasquà...  Faustina Gaffory : diavulessa nustrale. Moglia di u generale curtinese Ghjuvanpetru Gaffory, hà cummandatu i suldati corsi chì assaltavanu a citatella di Corti mentre chì i Genuvesi avianu u so figliolu in ostagiu è l'utilizavanu cum'è "bouclier humain". Frasa a più cunnisciuta prununziata : "tumbatelu puru, ma ùn vi rendite micca !".  Pusitivu : 50 donne cusì è in Ponte Novu averiamu vintu. In più u so figliolu ùn hè micca mortu. Negativu : Episodiu cuntestatu da i sturiani. Ma chì pò fà ?  Napuliò : Solu Corsu diventatu maestru di u mondu.  Pusitivu : Riesce à fassi sceglie imperatore di i Francesi.  Negativu : Fassi adattà à a tv da Christian Clavier.  Jean Nicoli : Resistente corsu marturiatu è tombu da i facisti.  Pusitivu : "in segnu di dolu purterete a Testa di Moru è u fiore rossu"... Negativu : dinù un nome di un battellu di a SNCM.  Claude Papi : futbalore corsu u più forte di u mondu in l'anni 70  Pusitivu : fuoriclasse assulutu, numeru 10 di classa mundiale, mudestia, semplicità è attaccamentu à a so terra. Hà preferitu stassine in Corsica per andà à caccighjà piuttostu ch'è di parte pè vince i soldi in un altru club di futbol (Cosmos di New York è altri...). Impensèvule di i nostri tempi. Negativu : S'hè fattu piglià a so piazza da un mullizzu chjamatu Platini.  Anghjulu Mariani : farmacistu di Peru Casevechje è creatore di u Coca Cola.  Pusitivu : Hà inventatu a sosula di u French Wine Cola, antenatu di u Coca Cola.  Negativu : Hà inventatu a bivenda a più cunnisciuta di u mondu ma sò l'americani à avè incasciatu i soldi. Peru Casevechje averia pussutu diventà Atlanta...  Charles Pasqua : omu puliticu francese, impiegatu di a sucetà Ricard è trafficone di livellu internaziunale.  Pusitivu : hà sappiutu fà i so affari, ghjunghje à u capu di u Statu Francese è diventà u sceffu di l'Africa. Negativu : à l'orìgine di 70% di i danni di a Corsica oghje.  Mac Gyver : ùn a sapete micca ch'ellu era corsu ?  Pusitivu : cù un slip, un pneu è una buttiglia di Moussor ci la face à fà splusà una centrale nucleare. Negativu : ùn hà mai dettu ch'ellu era corsu.  Pierre Cangioni : giurnalistu spurtivu in l'anni 70-80.  Pusitivu : hà inventatu l'emissione "Téléfoot".  Negativu : averia pussutu sceglie un'antru nome ch'è "Téléfoot" è ùn micca imbuscià à Thierry Roland.  Philippe Risoli : canterinu è presentatore telè.  Pusitivu : hà quantunque presentatu Le tirage du Millionnaire, Sacrée Soirée, Jéopardy, Le Juste Prix è Intervilles.  Negativu : hà quantunque presentatu Le tirage du Millionaire, Sacrée Soirée, Jéopardy, Le Juste Prix è Intervilles.  Carlu Rocchi : Più bella voce di a storia di a Corsica.  Pusitivu : tuttu.  Negativu : ùn ci ne serà mai più cusì.  Ghjuvanpaulu Poletti : Capimachja di u Riacquistu.  Pusitivu : Canzona Vagabonda, Lettera di u Mulatteru à u Corsu, Arietta, Un Paisanu, Surella d'Irlanda, Mal'Cunsigliu, L'Ancura di Misericordia, Un passu ver'di u celu, L'Affissu, Perchè cantu, Di tè... è sopr'à tuttu l'Alta Strada.  Negativu : passà per un azezu allora ch'ellu rapresenta 80% di e più belle canzone corse.  Merry Krimau : Attaccante di u SECB.  Pusitivu : dui but in Torino per a più bella pagina di a storia di a Corsica.  Negativu : ùn avè micca marcatu contr'à u PSV Eindhoven è perde a finale.  Muammar Kadhafi : Unicu dirigente corsu di livellu internaziunale.  Pusitivu : Solu corsu à avè veramente riesciutu in pulitica. À capu di a Libia dapoi 1970 è nisuna oposizione. Negativu : E so orìgine corse sò cuntestate. Solu un test ADN puderà dimustrà ch'ellu hà u sangue corsu.  Averiamu pussutu sceglie ne assai d'altri... ma ùn c'era più piazza. À voi di vutà è di dà u vostru parè. Lasciate un cummentu !
    </p>
   </div>
  </body>
 </text>
</TEI>
