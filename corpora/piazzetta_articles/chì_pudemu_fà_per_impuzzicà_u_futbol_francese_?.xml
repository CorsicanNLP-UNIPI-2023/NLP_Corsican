<TEI>
 <teiHeader>
  <fileDesc>
   <titleStmt>
    <title>
     Chì pudemu fà per impuzzicà u futbol francese ?
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Chi-pudemu-fa-per-impuzzica-u-futbol-francese_a1187.html"/>
     <date>
      Tue, 18 Oct 2011 00:28:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       FUTBOL
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Chì pudemu fà per impuzzicà u futbol francese ?
   </head>
   <div type="excerpt">
    <p>
     Semu Corsi, dunque culpèvuli è pagheremu caru l'affare di Lens. Thiriez l'hà detta, Bastia "nuit à l'image du football français". Allora piuttostu ch'è di pienghje, chì ponu fà i clubs corsi per falli scimisce ancu di più ?
    </p>
   </div>
   <div type="content">
    <p>
     Attacchendusi à u Racing Club di Lens, u Sporting si mette in a piazza di u David contr'à Goliath. Fora chì u Goliath in questione hè ancu di più mustruosu è si chjama Gervais Martel, amicu ìntimu di Thiriez. 
Rammintemu chì u RCL hè unu di i clubs preferiti di i francesi è sopr'à tuttu di Thierry Roland. Sapete Lens, u club simpàticu, i ch'tis, a "Marseillaise lensoise" è e canzone di Pierre Bachelet cantante à tutti i macci in Bollaert... tutte ste cunnerie chì piacenu à u "français moyen" è à l'incuscente cullettivu spurtivu di l'héxagone. 
Noi, cù e nostre chignacce, e nostre facciacce nere di Corsi chì fischjanu a Marseillaise è chì tombanu i prefetti, chì vulete ch'è no fessimu ? Semu cundannati capu nanzu. Trippa sì i ghjucadori di u nordu eranu di più agressivi chè i Corsi. U capitanu di Lens dichjarava nanz'à u macciu chì : "on doit être plus tranchants, plus saignants. On doit avoir les crocs. On est trop gentillets (...) on doit faire peur, être une formation difficile à manoeuvrer, capable de donner des coups de boutoir à tout moment. On n'est pas assez tueurs." (da leghje in Nord Eclair). 
Trippa si Cichero hà sciappatu u mustacciu di un dirigente di Bastia, i culpèvuli seremu noi è l'avemu da pagà cara. 
A sapemu, semu Corsi, dunque cundannati capu nanzu. Allora, piuttostu chè di lagnacci è di pienghulà, riflettimu puru à ciò chè no duvemu fà per cuntinuvà à annerballi ancu di più. Eccu parechje piste, à voi di truvanne d'altre... 
- Avvelenà a prussima squadra chì vene in Furiani. L'OM avia inventatu i suchji d'aranciu impistati (affare OM - Poznan è OM-Rennes in u 1990). Perchè micca serveli appena di Mouss'or è di Saint-Georges cù appena di Lexomil nentru ?  - David Astorga (sapete u catinu chì nant'à TF1 s'hè fattu ridiculizà da Maradona) hè u novu capimachja anti-Bastia di a CFoot, a tv di a LFP. Ùn ci hè chè da vede i cummenti di l'animatori di sta catena. À ellu li metteremu appena di Roundup in a so Saint-Georges.  - Dichjarà festa naziunale u 17 nuvembre (l'anniversariu di Francia-Bulgaria 1993) è ribattizà Furiani "stadiu Emil Kostadinov".  - Fà di u 12 maghju a "Festa di i poteaux carrés", in omagiu à a finale persa di Saint-Etienne in 1976.  - Fà una statua à Raymond Domenech, l'assassinu di l'Equipe de France. 
À voi di truvà a seguita...
    </p>
    <p>
     Bastia-Lens 17/10/11 par Cfoot
    </p>
   </div>
  </body>
 </text>
</TEI>
