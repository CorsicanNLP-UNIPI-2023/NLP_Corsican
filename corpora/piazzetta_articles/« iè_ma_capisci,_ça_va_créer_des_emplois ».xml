<TEI>
 <teiHeader>
  <fileDesc>
   <titleStmt>
    <title>
     « Iè ma capisci, ça va créer des emplois »
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/%C2%A0Ie-ma-capisci-ca-va-creer-des-emplois%C2%A0_a1958.html"/>
     <date>
      Tue, 23 Sep 2014 23:45:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    « Iè ma capisci, ça va créer des emplois »
   </head>
   <div type="excerpt">
    <p>
     Quessa a frasa, l'avete tutti intesa. Vole dì chì i fatalisti ch'è no semu, semu pronti à accettà n'importa in cambiu di a creazione d'impieghi. Cumu sì a preservazione di l'identità, di l'ambiu, di l'agricultura, ùn pudianu andà cù a creazione di ricchezza. È voi, sin'à induve site pronti à andà in nome di u "sviluppu" ?
    </p>
   </div>
   <div type="content">
    <p>
     Duveriamu forse interrugacci appena di più nant'à u mudellu di sviluppu ch'è no vulemu per u nostru paese. "Ca va créer des emplois" hè a frasa tìppica per ghjustificà tuttu è n'importa chè. Ma s'è no mettessimu dinù l'ambiu, a cultura, l'identità, l'educazione, a qualità di vita à u core di e nostre preocupazione ? 
Qualchì esempiu ? 
- E centrale à u fiul pisivu... sò assai impieghi forse, ma ci facenu respirà un velenacciu. L'impieghi contr'à u càncaru ?  - A custruttibilità di e terre... U cimentu si manghja i terreni agrìculi. Crescenu case, casali, casoni è centri cummerciali, è a Corsica cuntinuveghja d'ùn pruduce nunda è impurtemu tuttu. Sempre di più dipendenti da i muvimenti fresteri.  - Sempre di più turisti... ma per mette induve ? Face quarant'anni ch'ellu si sente di "rallonger la saison", è quarant'anni ch'è no ùn ci la femu. Di più in più turisti, ma tutti à tempu. Risultatu : marine saturate, ingorghi, infrastrutture chì mancanu. Ùn parlemu mancu di e grande stazioni d'epurazione ch'è no paghemu noi è chì sò fatte pè suppurtà i turisti quindeci ghjorni l'estate.  - Sempre di più mondu... nant'à e strade, in i rifugi di muntagna, nant'à u mare... allora chì l'infrastrutture ci mancanu è chì i siti naturali (laghi di muntagna è bor di mare) sò dilicati è vedenu ghjunghje troppu mondu.  - Custruisce sempre di più... à u rìsicu dinù d'arruvinà u paisaghju per sempre. A Corsica diventa goffa è s'assumiglia à n'importa chì zona cummerciale di Salon de Provence o di u periurbanu d'Ile de France. Cun trent'anni di ritardu. In Portivechju sò culline chì sò state rasate è tuttu u mondu trova quessa normale. 
Forse "ça va créer des emploi" hè ancu statu l'argumentu di quelli chì anu fattu l'usina di tigliu di Cànari. È siguramente quellu chì anu fattu à Tchernobyl. 
Ma ùn vale a pena d'andà cusì luntanu. Pigliemu u prugettu cumplettamente sprupusitatu di zona cummerciale chì si face in Sarrula Carcupinu. In u sugettu di Corsica Sera hè esattamente ciò chì un omu dice. 
L'argumentu massicciu hè lampatu. 
Trippa per i picculi cummerci, trippa per a morte di a cità, trippa per l'hypercunsumazione ("des logements seront créés pour alimenter le centre commercial..." pare esse un scenariu d'un filmu angusciosu), trippa s'ellu s'arruvina u paisaghju (digià più ch'è toccu), trippa per l'ambiu, per s'ellu si face nisuna piazza à a cultura è à l'identità corsa, trippa s'ellu ùn si pensa à nunda per i trasporti (evviva a dipendenza à a vittura), a cunsumazione hè à u core di tuttu. 
L'uniformizazione di i paisaghji è di i modi di campà. L'abitanti di sti lochi novi seranu felici di campà sott'à u sole di Corsica senza avè l'impressione di campà in Corsica. 
Avà camperete in Corsica cum'è in n'importa chì lucacciu cummerciale di banlieue francese. Un vechju sonniu di certi. 
Ma postu chì "ça va créer des emplois"...
    </p>
    <p>
     L'argumentu massiccu hè statu lampatu in Corsica Sera da un'abitante di a "cità nova" in Sarrula Carcupinu : "ça va créer des emplois".
    </p>
    <p>
     À chì prezzu ?
    </p>
    <p>
     In tantu in Portivechju, si rasanu e culline, è tuttu u mondu trova quessa normale.
    </p>
    <p>
     Furiani ? Mezavia ? Portivechju ? Salon de Provence ? Marne la Vallée ? Ùn sapete mancu più...
    </p>
   </div>
  </body>
 </text>
</TEI>
