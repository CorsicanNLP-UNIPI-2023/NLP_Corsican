<TEI>
 <teiHeader>
  <fileDesc>
   <titleStmt>
    <title>
     Canta u pippolu corsu
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Canta-u-pippolu-corsu_a2276.html"/>
     <date>
      Mon, 09 Nov 2015 10:20:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       CULTURA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Canta u pippolu corsu
   </head>
   <div type="excerpt">
    <p>
     Un discu di canzone corse in testa di e vendite in Francia, davant'à Maître Gim's è Shy'm : u soft power isulanu à a cunquista di u mondu.
    </p>
   </div>
   <div type="content">
    <p>
     Figuratevi chì « Mezu Mezu », u discu d'omagiu sinceru à e meludie isulane chì addunisce canterine è canterini francesi è corsi hè statu a prima vendita di musica in Francia durane quattru settimane. A ci dice Charts in France.
    </p>
    <p>
     Avete forse digià intesu è vistu u filmettu di i dui Patricchi (Fiori è Bruel) chì cantavanu « Corsica ». 
N'avemu parlatu st'estate : Patrick Bruel hà una casa in indivisione in Castagniccia 
Sta canzona ghjera u primu strattu di u prughjettu di Patrick Fiori : un discu di duetti chì racoglie una quindicina di canzone corse o guasi (circate l'intrusi !!). Avà avemu a seguita.
    </p>
    <p>
     A lingua corsa hà da ribumbà in tuttu l'esàgonu in bocca di Maurane, di Francis Cabrel, di Maxime Le Forestier, di Enrico Macias, di Michel Fugain o di Jenifer ma dinù in bocca di i Guelfucci (babbu è figliolu), di I Chjami Aghjalesi, di A Filetta, di J.C. Papi, di I Surghjenti, di Jean Menconi ecc. 
Lampate un'arechja nant'à Deezer
    </p>
    <p>
     Nunda chè per quessa ci vole à ralegrassi : in una cafeteria di Laval o d'altrò, à mezu à e stese di bietaràvane, in e grande piane ùmide, anu da risunà e parolle di « Vengu versu tè » purtate da e voci addunite di Maxime è di Petru Santu : « Vengu versu tè muntagna immaculata... Vengu versu tè contra l'alienazione… Vengu versu tè per la Corsica Nazione » : u soft power isulanu à a cunquista di u mondu.
    </p>
    <p>
     S'è vo site passiunati di hardcore, di rock'n roll, d'electro o di folk senza affettazione fughjite... 
Ma s'elli vi piacenu i classichi corsi post-Riacquistu (Vengu versu tè, C'hè dinu, Sintineddi, Sinfunia Nustrale), e rumbà cù un ripigliu chì face « na-na-na-na-na » (Moru biancu è blù), i slow chì valenu più ch'è l'allucazione pè ripupulà un paese (Ricordu), i serinati rumàntichi (Furtunatu), e canzunette kitsch di nanzu à u dilluviu (O corse île d'amour, Solenzara) è ballate « duie voci + un piano » chì facenu scappà u pientu (L'altru mondu), I Muvrini cantati da l'altri (Amareni), Ziu Antò (Ciosi) chì conta una bella storia, stu discu hè per voi. 
Ci sò quantunque duie cose veramente « cheesy » cum'elli dicenu l'Inglesi (un mischju di casgiu minatu è di sciroppu di zùccheru ?) : « Quand je reviens ici » è (peccatu) un « Diu vi salvi regina » chì...
    </p>
    <p>
     Corsu Mezu Mezu par francebleu
    </p>
    <p>
     Di siguru certi, scherzosi, diceranu : « è dalli, ùn mancava più ch'è un dischettu di Canta u Pippolu Corsu... » è d'altri pumposi « hè l'Anima Corsa chì si sprime, a Voce di a Tradizione chì ribomba... ». 
Nè unu nè l'altru. 
A verità serà à mezu (mezu) : ghjè ghjustu una manata di canzone pupulare. 
Ùn avemu micca da fà u musu.
    </p>
   </div>
  </body>
 </text>
</TEI>
