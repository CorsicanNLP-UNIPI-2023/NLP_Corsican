<TEI>
 <teiHeader>
  <fileDesc>
   <titleStmt>
    <title>
     Una donna à u capu di a CTC ? Ùn serà micca per quist'annu non più
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Una-donna-a-u-capu-di-a-CTC-Un-sera-micca-per-quist-annu-non-piu_a2296.html"/>
     <date>
      Thu, 12 Nov 2015 09:06:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Una donna à u capu di a CTC ? Ùn serà micca per quist'annu non più
   </head>
   <div type="excerpt">
    <p>
     Cù a parità, a piazza di e donne in pulitica duveria avanzà, in teuria. Ma a Corsica hè l'ultima pè e regione chì anu donne capiliste.
    </p>
   </div>
   <div type="content">
    <p>
     In Corsica a pulitca hè un affare d'omi è i futtogli di u putere. In i 61 eletti di a prima assemblea di Corsica in u 1982 si cuntava... una sola donna. 
U mitu di "chez nous les femmes ont toujours eu le droit de vote" ne piglia un colpu.
    </p>
    <p>
     "Induve sò e donne", cantava Patrick Juvet. Micca à a CTC...
    </p>
    <p>
     Dece anni dopu, si ne conta... trè.
    </p>
    <p>
     Un esecutivu di prugressu suciale.
    </p>
    <p>
     A regula di a parità duvia scambià appena e cose. Hè vera chì a situazione hè appena inegualitaria è scandalosa. Rammintemu chì e donne sò numerose nant'à a terra è ch'elle rapresentatnu quantunque 50% di a pupulazione. Ùn pare micca cusì, ma hè assai. 
Malgradu quessa, a pulitica ferma una storia d'omi (piuttostu vechji è incustumati). Ùn ci hè ch'è da vede a panicca à u mumentu di a cumpusizione di e liste induve spessu si cerca e donne à l'ultimu minutu (hè logica, nimu và à circalle in tempu normale). È spessu, hè per mette una "moglia di" o una "figliola di" (ùn vale micca a pena di turnà à parlà di a catastrofica storia di Prupià, annu passatu). 
A prova cù st'inchiesta di France tv nant'à e donne à e regiunale. 
A Corsica si distingue cù a so ultima piazza pè e regione induve e donne sò capiliste. È u peghju, hè ch'ellu ùn ci stona mancu più !
    </p>
    <p>
     In u 1983, François Giroud dicia : "La femme serait vraiment l'égale de l'homme le jour où, à un poste important, on désignerait une femme incompétente." 
Per avà avemu sempre una preferenza per l'omi incumpetenti.
    </p>
   </div>
  </body>
 </text>
</TEI>
