<TEI>
 <teiHeader>
  <fileDesc>
   <titleStmt>
    <title>
     Michael Cimino, una certa idea di l’America
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Michael-Cimino-una-certa-idea-di-l-America_a2447.html"/>
     <date>
      Mon, 04 Jul 2016 23:49:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       CULTURA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Michael Cimino, una certa idea di l’America
   </head>
   <div type="excerpt">
    <p>
     Autori di parechji filmi ormai entruti in a cultura universale, Michael Cimino s’hè spentu. Figura maiò di u settanta, u cineastu hà ancu arricatu in e so opera una certa idea di l’America.
    </p>
   </div>
   <div type="content">
    <p>
     Natu in lu 1939, Michael Cimino sbarca in Los Angeles in u cuntestu di u Novu Hollywood favurevule à a contra-cultura. Cimino face prima e so arme in tantu ch’è scenaristu nantu à un episodiu di Dirty Harry. Hè tandu ch’ellu face a cuniscenza d’un certu Clint Easwood, forse u primu à sustene lu. 
In u 1974 esce dunque u so primu filmu Thunderbolt and Lightfoot incù Clint Eastwood è Jeff Bridges. Assaghju efficace duve imbuleghja pulizzeru, western, road-movie è ancu cumedia, purtatu da u ventu di u settanta. Ma st’introitu simpaticu ùn annunziava mancu appena u terramotu da vene…
    </p>
    <p>
     Pè stu secondu filmu, u cineastu hà un più grossu bilanciu è face girà una distribuzione di prestigiu (Robert De Niro, Christopher Walken, Meryl Streep, John Cazale). Fatta fine, The Deer Hunter (1979) hè un capu d’opera di più di trè ore. U filmu conta a storia di trè operaii chì si ritrovanu ciuttati in a guerra di u Viêt Nam. Incù Apocalyspe Now di Coppola esciutu listessa annata, sicuramente u più grande filmu nantu à u cunflittu.
    </p>
    <p>
     Filmu solu nantu à a guerra di u Viêt Nam ? Sicura ch’è nò ; u cunflittu ùn raprisenta à dilla franca ch’è un quartu di l’opera. D’ampiezza assai più larga, The Deer Hunter arrizza una pittura magnifica di u grembiu pruletariu di l’Ohio, mettendu d’altronde in ballu unu di i temi maiò di u cineastu : u fattu cummunità è a leia umana. Affari chì strabiombanu pè isse muntagne duve a banda parte à caccicghjà u cervu. Quandu a prima parte si passa durante un matrimoniu in un ambiu di festa è di spartera, a quarta mostra isse leie ormai sciappate, cum’una metafora nantu à ciò qui face o disface a nazione americana. Immensu sucessu criticu è publicu, u filmu vince cinque oscars. 
Solu un’annu dopu, Cimino, ormai lanciatu, mette in ballu u so novu prugettu Heaven’s Gate, per quale ottene a cunfidenza di l’United Artists. Western fiume nant’à u latu scuru di a cunquista di u Punente è i basamenti razzisti di a custruzzione di i Stati Uniti, stu filmu duvia esse per ellu quellu di a cunsecrazione. Ma tuttu ùn si passerà micca cum’è privistu... 
Durante a girera, Cimino scuppia u bilanciu cunfidatu à l’iniziu. À a so surtita americana, u filmu si face scempià da a critica. U studio decide tandu d’ammuzzà lu, cacciendu più d’un’ora di rush. Pè un bilanciu iniziale di 44 millioni di dollar, u filmu raporta solu 4 millioni nantu à u terrioriu americanu. È sopr’à tuttu cunduce u studio United Artists ver’di a bancarotta. Cimino fermerà cusì unu di i soli cineasti à avè affondatu un studio sanu cù un solu filmu ! Ci vulerà à aspettà a fine di l’anni 1980 pè vede a reabilitazione è a ricuniscenza di issu capu d’opera maladettu. 
Da vede quì
    </p>
    <p>
     Cimino ùn si rimetterà mai di stu fiascu tremendu. Cinque anni dopu, rivene cù Year of the Dragon (1985), nantu à a crescenza di a mafia chinese in e cità americane. Mickey Rourke face miraculi in sta bellissima opera pulizzera, spessu vista cum’è u so ultimu grande filmu.
    </p>
    <p>
     Di fatti, e trè opere chì seguiteranu testimunieranu di l’infussamentu di a so carriera. À principià cù The Sicilian esciutu in lu 1987. Adattatu da a vita di Salvatore Giuliano, u filmu hè un fiascu cummerciale ma dinù artisticu. Ma bon, in ogni manera cumu si pudia riesce un opera nantu à a mafia taliana incù Christophe Lambert à a so testa ?
    </p>
    <p>
     In u 1990, ritrova à Mickey Rourke pè Desperate Hours, remake d’un filmu di William Wyler riceve un accogliu spartutu. Sei anni dopu, l’esciuta di The Sunchaser, odissea à prò di l’indiani cù Woody Harrelson hè pocu rimarcata.
    </p>
    <p>
     Dapoi quellu ultimu filmu, Cimino s’hè fattu raru, campendu pè issu Colorado vicinu à iss’indiani è cow-boy chì li piacianu tantu. In u 2001, esce un rumanzu accoltu bè, Big Jane, annantu à una motociclista in fughjera. 
Nantu à un periudu di più di 20 anni, Michael Cimino hà esciutu 7 filmi, ciò chì ghjè pocu è assai. Puru u sinemà ùn l’hà mai tralasciatu è omu puderà rigrete u prugettu nantu à quale travagliava dapoi anni è anni : una adattazione di u rumanzu La Condition Humaine di André Malraux chì nisunu studio ùn hà vulsutu finanzà per via di a reputazione di cineastu ingestibule chì li tenia in corpu dapoi Heaven’s Gate. Cù a so morte è l’interru definitivu di quellu prugettu, ghjè forse un’antra manera di ripensà a communità chì s’hè spenta dinù. 
Seguitate à Tilone nant'à Facebook, a pagina di u sinemà in lingua corsa
    </p>
   </div>
  </body>
 </text>
</TEI>
