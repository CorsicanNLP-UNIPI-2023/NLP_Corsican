<TEI>
 <teiHeader>
  <fileDesc>
   <titleStmt>
    <title>
     Si n'hè andatu Santu Casta
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Si-n-he-andatu-Santu-Casta_a1676.html"/>
     <date>
      Wed, 05 Feb 2014 23:05:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Si n'hè andatu Santu Casta
   </head>
   <div type="content">
    <p>
     Hà fattu u so ultimu viaghju Santu Casta, prufissore di corsu, pueta è scrittore di rinomina. 
Santu Casta, chì hà participatu assai à u Riacquistu, era cunnisciutu per i so talenti literarii è a so cunniscenza prufonda di a lingua. 
Hà lasciatu daretu à sè mori scritti chì ghjuvarani à e generazione da vene. 
Scritti pedagogichi : a cullizzione "Lingua viva" scritta 20 anni fà hè sempre usitata in i culleghji è licei di Corsica oghje chì hè oghje. 
Scritti linguistichi : "La syntaxe du corse" è "Punteghju" par migliurà è misurà e so cunniscenze nantu à a lingua. 
Scritti di traduzzione : hè dinù par via di u so travagliu chì "Le petit prince" hè divintatu "U Principellu" 
Scritti literarii : "Rise è Frizzure, è più tardi "L'acelli di u Sarriseu", "U ingallaratu", tutt'è dui premii di u libru corsu in 2011, conta a storia d'un paisanu corsu chì parte par à guerra in u 1940. Sarà siguitatu in 2013 da "Maria Stella", chì conta u so ritornu di guerra è a ricerca di a so fidanzata... 
Ma aldilà di i so scritti, Santu Casta era un'omu chì ùn pudia capì issa generazione appiccicata à i screni di i tilifunini, ellu chì fighjulava è s'intarissava à tuttu in giru à sè. Cacciadore passiunatu, u so vissutu si vidia in ogni scrittu. Basta à leghje "Nuvelle animalesche" o qualchì passaghju di "Acillaria" par induvinà u so sensu di l'ussirvazione è u sguardu rispittuosu è smaravigliatu ch'ellu purtava annantu à a natura : 
"Sturnelli, sturnellacci, annaspavate par stu celu, lestri lestri, è ci smaravigliaste assai caliendu o alzighjenduvi d'un colpu, passavate è viniate senza mai piantà, è turravate à passà à taglioli niricci finamente à l'annuttà, è po, d'un colpu, vi spuniate..."
    </p>
   </div>
  </body>
 </text>
</TEI>
