<TEI>
 <teiHeader>
  <fileDesc>
   <titleStmt>
    <title>
     Irish Car Bomb : u cocktail micca tantu Charlie per smintincà a disfatta irlandese
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Irish-Car-Bomb%C2%A0-u-cocktail-micca-tantu-Charlie-per-smintinca-a-disfatta-irlandese_a2442.html"/>
     <date>
      Tue, 28 Jun 2016 00:37:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Irish Car Bomb : u cocktail micca tantu Charlie per smintincà a disfatta irlandese
   </head>
   <div type="excerpt">
    <p>
     Dop'à avè tenutu u primu tempu, a selezzione irlandese hà schjattatu di pettu à l'accelerazione d'Antoine Griezmann. Un strappacore annigatu da un populu sanu in litri è litri di Guiness. Ùn basta ? Lasciate corre u Spritz è altri cocktails à a moda, avemu a suluzione.
    </p>
   </div>
   <div type="content">
    <p>
     S'è vo vi truvate in un pub di Belfast o di Londra è ch'è vo vulete evità ch'elli vi rompinu dece bichjeri di « pint » in capu, ùn cummandate micca l'imbuleghju chì vene. L'« Irish Car Bomb » - o pacchettu per plasticà a vittura – hè un cocktail chì face riferenza à un usu di predilezzione di l'IRA pè a guerilla durante u cunflittu nord-irlandese. I car bombs anu fattu frà altru 11 vittime in Claudy è Dublinu in u 1972, l'annu di u Bloody Sunday.
    </p>
    <p>
     Bella sigura, in Grande Brittania, dumandà una bomba à u bancone pare risicatu, hè pussibule chì u servore sia ligatu à una di e 1800 vittime di i rivuluziunarii irlandesi. Invece, s'è vo site in casa vostra, in un bar di Bastia, Aiacciu o Ecchisi, chì a magagna « azeza nera » è una pena in capu da crepà u lindumane ùn vi facenu paura, eccu a sosula : 
- Servitevi una meza di Guinness o un'altru stout, in un stagnone (bichjeru à « demi »)  - Preparate dui shots : unu di whisky (Jameson, s'è vo vulete fà e cose bè) è unu di Baileys.  - Lampate u vostru shot di Baileys in a Guinness è dopu mettite u shot di whisky in u bichjeru à Guiness. In furia, lampate un ochju inchietu à u shot chì sbattuleghja in a biera è sciaccatevilu cul-sec. S'è vo aspettate troppu, u Baileys si sterà in fondu è risicheghja d'affugavvi durante l'ingollu. Evitate dinù d'ingolle u shot, blucchendulu cù i vostri denti. 
S'è vo seguitate a vera sosula originale, ci vole à aghjunghje Kahlua à u Baileys. Ma hè più difficiule di truvanne, è ùn hè veramente necessariu. Di fatti, una dosa d'Irish Car Bomb duveria più ch'è lancià a vostra serata. S'è vo vi ne sciaccate quattru, ùn vi scurderete micca solu di a scunfitta di l'Irlanda, ma sminticherete dinù chì Brandao è Raspentino ghjocanu sempre à u Sporting è chì Emile Zuccarelli hè statu un ghjornu merre di Bastia. S'è vo ne biite di più, risicate di scurdavvi dinù di u nome di i vostri genitori. 
Ma l'Irish Car Bomb ùn hè stata inventata da i cerbelli i più storti d'Irlanda una sera tardi in un pub di Derry. Una guerra d'indipendenza, hè un affare seriu, è ridesine di i morti, ùn si face. Di fatti, hè à i Stati Uniti chì u cocktail hè natu.
    </p>
    <p>
     « Hè ghjunta l'IRA » 
In u 1977, Charles B. Oat, barman à u Wilson’s Saloon, in a cità di Norwich, Connecticut inventa una prima versione. A sera di a Saint Patrick, Oat è i so fratelli s'imbriacanu à colpi di Grandfathers, un shot fattu di Baileys è di Kahlua. In sborgna, realizeghja ch'ellu manca qualcosa à a serata : una buttiglia di Jameson, cum'è spessu. Lampendu u whisky in i shots di Bailey’s è di Kahlua, mughja : « Hè ghjunta l'IRA. Duveria andà cusì ! » A clientela si spanza è cummanda à pacchettu « IRA shots ». 
Ma ci vulerà à aspettà dui anni per chì a nascita di a versione definitiva di l'Irish Car Bomb. Nant'à u situ Bar None Drinks, Oat spiega u colpu di geniu – di quelli chì ùn ghjunghjenu ch'è briachi merzi- à l'origine di u so capu d'opera : 
« Biiamu IRAs è Guinness cù u mo manager è m'hè venuta l'idea scema di mette u shot d'IRA in a mo Guinness à metà viota. U so sguardu dicia tuttu è aghju sciaccatu « e bombe sò lampate ! ». L'avemu chjamatu Belfast Carbomb, Irish Car Bomb ou Carbomb, dipendia cun qual'è no eramu. »
    </p>
    <p>
     Oghje insignante à a Connecticut School of Baretending, Oat hè ben intesa fieru di a so creazione, spartuta dopu in l'America sana per via di i suldati di a NAVY avvezzi di u so saloon. Invece, prevene : « S'è vo inventate una bivenda, fate casu ! Ùn pudete sapè s'ella hà da diventà pupulare o nò, allora fate attenzione quand'è vo sceglierete un nome. L'IRA è e Carbombs sò cools in i bars, ma micca in a vera vita ! » 
Allora iè, ùn hè micca assai Charlie, è micca veramente rispettosu di sciaccassi un Irish Car Bomb. À voi di vede sì u vostru sensu di a festa hè più o menu forte ch'è a vostra murale. 
À u peghju, perchè micca inventà un cocktail Notte Turchina ? Cù appena di limone sprimutu, menta è curaçao, duveria falà solu solu, nò ?
    </p>
   </div>
  </body>
 </text>
</TEI>
