<TEI>
 <teiHeader>
  <fileDesc>
   <titleStmt>
    <title>
     Una serata cù l'anziani di Canta u Populu Corsu
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Una-serata-cu-l-anziani-di-Canta-u-Populu-Corsu_a1549.html"/>
     <date>
      Sun, 28 Apr 2013 14:18:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       CULTURA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Una serata cù l'anziani di Canta u Populu Corsu
   </head>
   <div type="excerpt">
    <p>
     Ci hè quantunque statu un bellu mumentu sta settimana in Corsica : u cuncertu di l'anziani di Canta u Populu Corsu à u teatru di Bastia.
    </p>
   </div>
   <div type="content">
    <p>
     È dì chì certi dicianu ch'elli eranu troppu vechji ! 
Canta u Populu Corsu hè un gruppu natu un 17 di lugliu in Sermanu, è quandu l'anziani collanu nant'à a scena (pè una serata di carità) a magia si mette in ballu. 
Prima ci hè stata a surpresa di vede un teatru pienu à tappu. 800 biglietti partuti in qualchì ghjornu cun poca publicità. Mercuri sera u teatru di Bastia era troppu chjucu è 300 o 400 biglietti in più si sarianu vinduti. 
In segondu ci hè stata l'emuzione. Assai forte pè l'omagiu à quelli chì ùn ci sò più. E voce di Natale Luciani, d'Alain Nicoli è di Dumè Gallet risonanu per sempre in e nostre orechje. 
È dopu s'hè passatu qualcosa chì solu stu gruppu è ste voce ponu fà. Un mumentu forte di più di duie ore, chì hà rammintatu chì mumenti cusì, ci n'hè troppu pocu. È ancu, averianu pussutu cantà una nuttata sana tantu u publicu ùn era saziu. 
Turnà à vede nant'à una scena l'anziani di u gruppu ùn vi pudia lascià di marmeru : Ghjuvanpaulu Poletti, Petru Guelfucci, Minicale, Filippu Rocchi, Mighele Cacciaguerra, Maì Pesce, Christophe Mac Daniel, Anna Rocchi, Eric Gineste, Ceccè Pesce... Hè appena a dream team nustrale. 
Turnà à sente à Petru Guelfucci chì canta Citatella da fà, Ghjennaghju, A Fiaccula di vita, turnà à sente à Ghjuvanpaulu Poletti cantà Surella d'Irlanda, L'Affissu, Un Soffiu di libertà... anu datu a carne pullina à parechji. 
È turnà à sente Vergogna à tè chì vendi a terra piglia tuttu u so sensu, trent'anni dopu. 
Allora d'accordu, certi truveranu sempre à dì. A pulèmica nant'à u nome cuntinuverà à fà parlà assai. 
Ma pocu impreme. Sò cusì rari i mumenti cusì. In un'attualità corsa sempre di più nera, a serata di Canta 73 hè stata una parentesi di felicità. 
Canta u Populu Corsu hè di più chè un gruppu, firmerà qualcosa à parte in a storia di a Corsica. A voce di Guelfucci, e musiche di Poletti, e puesie di Fusina... trent'anni dopu facenu sempre effettu. 
Ch'elli a voglinu o micca, a fiaccula di u populu corsu ùn hè ancu cumplettamente spenta...
    </p>
    <p>
     Citatella da fà
    </p>
    <p>
     A Fiaccula di vita
    </p>
    <p>
     Ghjennaghju
    </p>
    <p>
     Lettera di u mulatteru à u Corsu
    </p>
    <p>
     Canzona di u viaghju
    </p>
    <p>
     Allegria
    </p>
    <p>
     A Palatina
    </p>
    <p>
     L'Alta strada
    </p>
    <p>
     L'Eletti
    </p>
    <p>
     Surella d'Irlanda
    </p>
    <p>
     Lamentu di u prigiuneru
    </p>
    <p>
     Lettera à Nicoli
    </p>
    <p>
     L'Odore di i nostri mesi
    </p>
    <p>
     Missaghju
    </p>
    <p>
     Un paisanu
    </p>
    <p>
     Vergogna à tè
    </p>
    <p>
     Vogliu scrive u to nome
    </p>
    <p>
     Un soffiu di libertà
    </p>
   </div>
  </body>
 </text>
</TEI>
