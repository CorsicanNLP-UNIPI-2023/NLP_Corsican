<TEI>
 <teiHeader>
  <fileDesc>
   <titleStmt>
    <title>
     Bear Grylls ùn purterà più veste Millet
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Bear-Grylls-un-purtera-piu-veste-Millet_a1296.html"/>
     <date>
      Wed, 23 May 2012 01:24:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Bear Grylls ùn purterà più veste Millet
   </head>
   <div type="excerpt">
    <p>
     Hè a crisa dinù pè Bear Grylls, a star di l'emissione "Man vs. wild" hè statu lampatu fora. Gattiva nutizia per tutti i passiunati di Meindl è di GR20.
    </p>
   </div>
   <div type="content">
    <p>
     Cumu ? Ùn cunniscite à Bear Grylls ? Hè un anzianu militare appena scemu chì hà creatu l'emissione di telerealità "Man vs. wild". In francese hè diventata "Seul face à la nature". 
Cumu a dice u so nome, l'omu era cappiatu solu solu, senza nunda, in un locu di u pianeta (disertu, alta muntagna o furesta amazuniana) è induve duviva sopravvive. U rollu di Bear Grylls hè d'amparavvi à esse un survivor. Cumu manghjà, beie, prutegesi, dorme in i lochi i più salvàtichi è antipàtichi di u mondu. Ùn si sà mai, pò sempre ghjuvà. 
Pè i passiunati di scarpi Meindl è di veste Millet, l'emissione hè diventata "culte". 
In e so emissioni si vidia à Bear Grylls manghjà vermi orrìbili (s'ampara chì "les vers de terre sont super bons, ils sont bourrés de protéines"), custruisce una barcella per falà un fiume scatinatu, custruisce un agrottu, truvà u nordu, piscà, manghjà un animale mortu, cunservà un baschicciu per pudè manghjallu più tardi, eccetera... 
Ci vole à vede stu tontu tumbà un pesciu tamantu, manghjà pienu di rubaccia, o "se battre dans d'immenses marécages fétides" (si passa quì). 
Pienu di cose assai utile dunque, per voi chì fate e vostre cummissioni à Géant Casino. 
Bon, ùn face nunda s'elle ci sò state parechje pulèmiche è chì l'omu hè statu accusatu di trafficà appena e so emissioni. Ben ch'ellu sia appena mittòmanu, Bear Grylls hè quantunque un tippu bè. V'ampara à tumbà un orsu cù un stylo bic, scappà quandu site attaccatu da un aligator è chjappà un pesciu cù un scarpu è un pignottu. 
Ma a gattiva nutizia hè cascata u mese scorsu. U so patrone, Discovery Channel hà decisu di piantà l'emissione. Forse u videremu da quì à pocu nant'à Via Stella ? I so fans corsi seranu cuntenti. 
In tantu, l'omu hà rispostu cusì à u so licenzimentu nant'à Twitter : I'll survive! Chì tippu stu Bear Grylls...
    </p>
   </div>
  </body>
 </text>
</TEI>
