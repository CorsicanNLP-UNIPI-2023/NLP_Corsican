<TEI>
 <teiHeader>
  <fileDesc>
   <titleStmt>
    <title>
     René Vautier, artisgianu di e lotte
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Rene-Vautier-artisgianu-di-e-lotte_a2111.html"/>
     <date>
      Tue, 06 Jan 2015 00:34:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       CULTURA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    René Vautier, artisgianu di e lotte
   </head>
   <div type="excerpt">
    <p>
     Sta dumenica u 4 di ghjennaghju, s’hè spentu René Vautier, sempiternu indignatu è artistu u più censuratu di Francia. Cineastu di e lotte, hà inventatu u sinemà ingagiatu. Umagiu à a so opera di resistenza.
    </p>
   </div>
   <div type="content">
    <p>
     Natu in lu 1928 d’un babbu operaiu è d’una mamma stitutrice, René Vautier raghjunghje a Resistenza à l’età di quindeci anni in lu 1943. Dopu à a guerra, aderisce à u partitu cummunistu è in lu 1948 sorte diplumatu da l’Institut des Hautes Etudes Cinématographiques.
    </p>
    <p>
     In u 1950, realizeghja à vint'unu anni u so primu filmu, Afrique 50, primu filmu anticulunialista francese chì serà pruibitu durante più di quaranta anni. À l’urigine, u filmu era una cummanda di a Ligue française de l’enseignement per mette in valore a missione educativa di a Francia pè e culunie. 
Ma ghjuntu sopr'à locu, u cineastu decide di mustrà un antra realità : u travagliu furzatu, e viulenze di l’autorità culuniale di pettu à e pupulazioni trà a Côte d'Ivoire è u Malì. 
Sta scelta sviata li valerà una passata in prigiò. Serà liberatu in lu 1952.
    </p>
    <p>
     Ingagiatu in Africa, Vautier ghjunghje in Algeria di manera clandestina à partesi di u 1956 è participeghja à a lotta d’indipendenza cù u FLN. Gira dui ducumentarii famosi, Une nation, l'Algérie, oghje persu. 
Per quessa, serà perseguitu per « atteinte à a sûreté intérieure de l’État » per via d’una frasa di u filmu : « L’Algérie sera de toute façon indépendante ». 
L’altru hè L'Algérie en flammes chì si pò vede sottu :
    </p>
    <p>
     Puru, tuttu ùn s’hà micca da passà in incantu pè iss’Algeria. Vautier passerà più di dui anni in prigiò, in Mornag po in Denden, induve cunnuscerà a tortura, accusatu d’esse un agente di Moscou o di cummercializà a Rivoluzione. 
Cappiatu senza spiegazione, ùn tenerà mai rancore di st’episodiu à l’indipendentisti. In lu 1963, realizeghja Peuple en marche, filmu-bilanciu chì mostra u sforzu pupulare di ricustruzzione di u paese.
    </p>
    <p>
     In lu 1972, u cineastu realizeghja siguramente a so più bella opera di fizzione Avoir vingt ans dans les Aurès. U filmu conta a diserzione d'un suldatu francese in Algeria chì ricusa l’esecuzione summaria d'un prigiuneru algerianu. 
Prisentatu in Cannes, ghjè custì chì u grande publicu scopre veramente à Vautier. U criticu Louis Marcorelles dicerà ch’ellu hè « le film le plus libre, le moins conformiste que nous ayons vu en France depuis longtemps ».
    </p>
    <p>
     Listessa annata, René Vautier si mette in greva di a fame dopu à a ricusa d’un visa di sfruttamentu pè u filmu Octobre à Paris, realizatu da Jacques Panijel nantu à a strage di i manifestanti algeriani in Parigi u 17 d’ottobre 1961. Dopu à un mese di greva, u ministru di a Cultura Jacques Duhamel finisce per cimbà. 
Mentre a culunisazione è a guerra d’Algeria, u so sguardu s’hè purtatu nant’à d’altri sugetti cum’è e lotte suciale (Un homme est mort, Quand tu disais Valéry), a cundizione feminile (Quand les femmes ont pris la colère), u razzismu (Vous avez dit Français ?), a lotta contra à u FN (À propos de… l'autre détail) o a so Brittagna natale (Mourir pour des images). 
Ancu s’ellu firmerà forse più un grande militante chè un grande cineastu, in issi tempi d’incertezze, ramintà u parcorsu di l’omu permette di vede chì s’è certi cumbatti sò stati necessarii d’altri sò permanenti è cuntinuveranu à fiurisce, aprendu, si spera, un’antra vita à a so opera.
    </p>
    <p>
     V'hè piaciutu st'articulu ? Seguitate à Tilone nant'à Facebook, a pagina dedicata à u sinemà in lingua corsa.
    </p>
   </div>
  </body>
 </text>
</TEI>
