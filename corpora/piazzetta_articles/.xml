<TEI>
 <teiHeader>
  <fileDesc>
   <titleStmt>
    <title/>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/_a1810.html"/>
     <date>
      Fri, 16 May 2014 11:05:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       SUCETA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head/>
   <div type="excerpt">
    <p>
     Hè di ritornu a "fête des voisins". Gattivu segnu ?
    </p>
   </div>
   <div type="content">
    <p>
     Ipocrisìa ? Falsa cunvivialità ? Festa impinzutita ? 
O iniziativa generosa, creatrice di suciabilità, chì risponde à un bisognu in tempi di crisa ? 
L'avisi sò diversi nant'à a "fête des voisins". Vi n'erate scurdati ? Hè di ritornu u 23 di maghju. 
U dettu corsu dice chì "i vicini sò i cucini", ma quessa, era nanzu. Quandu c'era un bisognu d'aiutu trà di vicini d'un paese, d'un paisolu, d'un quartieru. Ùn hè micca chì l'epica era megliu, l'omi di più virtuosi o più generosi. Solu chì l'aiutu era obligatoriu per sopravvive. Quandu ci vulia à fà un solcu, coglie e castagne, piantà i picchetti o rifà un muru chì si n'era falatu, c'era bisognu di u rinforzu di u vicinatu. 
Ma oghje ? Basta d'empie u caddie à tappu à Super U, ùn ci hè più bisognu di nunda. Pudete ancu stà chjosu in casa, nimu venerà à circavvi. Ùn mancanu i "faits divers" in cuntinente induve si sò ritruvati mo. Allora più nimu si parla, Cyril Hanouna hà rimpiazzatu à mammone e per a veghja. 
A "fête des voisins" hè stata inventata in Parigi, in sti casali senza anima induve l'abitanti ùn si cunnoscenu trà d'elli è scambianu tutti i sei mesi. A ghjente ne prufitta per tuccà un bichjeru (in plasticu) è un pezzu di knacki. Certi si parlanu solu stu ghjornu quì. Almenu, tandu, scambianu duie parolle è facenu cunniscenza. Si passa cusì e grande cità francese. 
S'è no ne semu à stu puntu in Corsica, hè veramente ch'ellu hè gattivu segnu...
    </p>
   </div>
  </body>
 </text>
</TEI>
