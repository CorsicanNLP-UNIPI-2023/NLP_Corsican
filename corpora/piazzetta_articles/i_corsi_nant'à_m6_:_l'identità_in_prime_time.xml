<TEI>
 <teiHeader>
  <fileDesc>
   <titleStmt>
    <title>
     I Corsi nant'à M6 : l'identità in prime time
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/I-Corsi-nant-a-M6-l-identita-in-prime-time_a1328.html"/>
     <date>
      Mon, 16 Apr 2012 22:47:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    I Corsi nant'à M6 : l'identità in prime time
   </head>
   <div type="excerpt">
    <p>
     A Corsica era in l'emissione di Cyril Lignac "Le chef en France"
    </p>
   </div>
   <div type="content">
    <p>
     Bon, prima c'era u poveru Cyril Lignac, chì facia ciò ch'ellu pudia. Ci hà mustratu a fabricazione di "le broutch" è avemu vistu "la figadèl". Ma quessu ùn era micca u prublemu. 
Hè vera, l'emissione era bella. Ùn s'hè micca parlatu di razzisimu, di maffia, di braccasgi. E fiure eranu bellissime, senza "saucisson d'âne" è senza clichés gattivi. 
M6 hà vulsutu mustrà i Corsi "authentiques" : un bravu pastore, un tragulinu generosu, un purcaghju di prima trinca, una banda di cacciadori simpàtichi chì cantavanu A Palatina. Avemu vistu dinù una "mamma corse" à l'antica. Eppo avemu pigliatu u GR20, cun l'odori d'erba barona è di piverella, ma senza a puzza di u rifugiu è di e calzette in e Meindl. 
Ma ci hè qualcosa chì mancava : veri Corsi d'oghje, ùn si n'hè vistu. I veri Corsi d'oghje ùn sanu micca fà u brocciu, ùn vanu micca à caccighjà, ùn sanu micca fà u figatellu. 
I veri Corsi d'oghje manghjanu i knackis, u sabbatu ùn collanu micca in paese ma puntanu u caddie à Géant Casino. Manghjemu di più Caprice des Dieux chè brocciu passu. Ci hè di più Cayenne chè di mulatteri, di più tonfie piene di cuccaina chè di donne chì staccianu a farina pisticcina, di più ghjente chì campanu in un HLM è in lotissement chè di ghjente chì respira l'aria pura di e nostre muntagne. 
M6 ci hà mustratu una fiura di a nostra identità chè no vuleriamu vede, ma ch'ùn esiste guasi più. Quessa l'identità hè annigata in un tsunamì di cunsumerisimu mundializatu techju di TF1, di Quick, di grandes surfaces è di reality show. 
Allora di tantu in tantu per facci piacè, quandu vene un pinzutu à filmacci, ci piace di falli crede ch'è no campemu à l'usu anticu, ch'in paese u fucone hè sempre accesu è chì i nostri valori sò a sulidarità, l'aiutu, a spartera. Femu crede ch'è no campemu à l'usu corsu, chì in paese mettemu un piattu in più casu mai ci saria qualchissia chì pichji à a porta. 
In fatti, ci piace è esse un cliché, per cuntinuvà à crede chè no semu sempre appena differenti di l'altri. Cusì, semu prigiuneri d'un identità fussilizata nanz'à a guerra è ùn sapemu micca inventane una nova. È cumu ùn sapemu più cumu fà, caschemu in a caricatura. Oghje a Corsica hè piena di caricature di Corsi. 
C'est ça la Corse hà dettu unu di i prutagunisti di u filmu. 
Ma siamu onesti, fidighjemu u nostru cutitianu. Sta Corsica, a vidite in giru à voi ?
    </p>
   </div>
  </body>
 </text>
</TEI>
