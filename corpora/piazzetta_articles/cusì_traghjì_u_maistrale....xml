<TEI>
 <teiHeader>
  <fileDesc>
   <titleStmt>
    <title>
     Cusì traghjì u Maistrale...
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Cusi-traghji-u-Maistrale_a2082.html"/>
     <date>
      Tue, 16 Dec 2014 09:59:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       CULTURA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Cusì traghjì u Maistrale...
   </head>
   <div type="excerpt">
    <p>
     Appena di puesia ùn face micca male. C'interessemu appena à Dumenicantone Versini, dettu Maistrale ?
    </p>
   </div>
   <div type="content">
    <p>
     Hè riccu assai u pantione di i pueti corsi. Unu di i più famosi sicuramente, ci vense da e cuntrate Marignanese. Ellu hè Dumenicantone Versini più cunnisciutu sottu à u cugnome di Maistrale, ch'ellu ammantò d'altronde dopu à a morte di quellu pueta pruvenzale Frédéric Mistral fundatore di a mossa di u Félibrige.
    </p>
    <p>
     Riferimentu à stu ventu viulente è seccu chì scorna i boi? Loda à Frédéric Mistral? O cuntrazzione asgiata di a parolla "Magistrale" ? 
Dumenicantone Versini n'hà fattu u so cugnome giurnalisticu è fundò u giurnale "A Corsica" in u 1914. 
Sottutitulatu "mozzicone di jurnale di i Corsi à u fronte", era distribuitu di rigalu à i suldati corsi à u fronte. Vi và ?
    </p>
    <p>
     Ritrattu : francescaquilichini.over-blog.com 
Da leghje : un articulu esciutu in a rivista Stantari nant'à stu giurnale.
    </p>
    <p>
     Dete una manu à u giurnale « A Muvra » è fece parte un tempu di u Partitu corsu d'Azzione di Petru Rocca in u 1922. Maistrale fù dinù prusatore, pueta satiricu è si prisentava cum'è « a lingua a più arrutata di Corsica ». Scrisse lamenti (Lamentu di u Banditu), sirinati (U Sirinatu à i sposi), nanne… 
State à sente u Sirinatu à i sposi cantatu da Carlu Rocchi 
Cunniscite di siguru "U Mulatteru", cantatu quì da A Filetta :
    </p>
    <p>
     Adopra dinù a forma litteraria di tandu è a si prova à l'Almanaccu (Almanaccu di Maistrale) duve ellu arricoglierà detti, pruverbii, stalvatoghji, barzulette chì escera da u 1928 sin'à a guerra. 
Ritrattu : Corsicathèque
    </p>
    <p>
     Firmerà per u sempre a so opera una testimunianza d'un tempu ch'ùn hè più, e so pitture di a Corsica di tandu rispechjanu a rialtà di sta prima medità d'u XXu seculu. 
L'estru pueticu di Maistrale hè impressu da temi à a moda di l'epica, l'abandonu di a Corsica, a pulitichella (digià) l'esaltazione di l'eroi corsi (In Paradisu), a natura... ma dinù una critica acuta è guasi prufetica di u (Santissimu) prugressu. 
Va bè l'omu era indiatu ma Maistrale era dinù un tercanu di a sàtara è di u scherzu finu, era in u filu d'un Salvatore Viale, d'un Paulu Matteu de la Foata della Foata o ancu Zìu Santu. 
Ùn la criderete forse micca, ma hà dinu dinù participatu inde « l'Almanaccu di Maistrale » à a nascita di a riclama in lingua corsa : « U so scarpu soca ùn sai, costa pocu è dura assai » o « Una cucina chì si vo pruvate, turnate centu volte è vi liccate » vale à Robocoppa nè ? 
Una publicità in lingua corsa esciuta (ma micca di Maistrale) esciuta in u 1927 in L'Annu Corsu :
    </p>
    <p>
     U situ Parlamicorsu ci conta sta sturietta nant'à Maistrale : 
Da quand’ellu era sempre in vita, Maistrale fece fà a so tomba in u Cannicciu vechju. Annant’à sta tomba, fece dinò fà u so bustu in bronzu è ogni tantu ci andava à passà una stonda. Un ghjornu ch’ellu ci stava, un’ aghjaccina passò accantu è li disse : 
« Bonghjornu o monsieur ! Madonna, s’assumighja à voi sta statula » 
Maistrale li rispose : « Ma socu eiu ! » 
Pigliata da u tremulu, a donna li dumandò : « Comu seti voi ? È parcosa seti surtitu ? » 
Maistrale li sciaccò : «  Facia troppu frescu quì ingrentu, socu surtitu pà assuliammi un pocu » 
A donna si signò è si cacciò à fughje. In quattru è trè sette, a burla di Maistrale fece ride tutta a cità è « assuliassi com’à Maistrale » firmò pruverbiale.
    </p>
    <p>
     S'hè mortu in capu d'annu di u 50. À i so paisani li firmerà forse à mente quellu cappellone neru apparigliatu à un ghjileccu di villutu chì undighjava mandulina à traccolla. 
Ma per noi forse u lirisimu di u "Sirinatu à i sposi" a putenza di l' "In Paradisu" induve Maistrale avviatu da Pasquale Paoli và à a scuperta di u pantione corsu, è l'evucazione di a "Divina Comedia" hè certa. 
Per compie u so capu d'opera forse a "Canzona di u Cuccu" bellissima oda à a natura nascente è forse di più chè cusì :
    </p>
    <p>
     Da sente dinù : Voceru à Maistrale di Ghjuvan'Pasquinu Acquaviva cantatu da Olivier Ancey :
    </p>
    <p>
     Da leghje e pagine dedicate à Maistrale nant'à u bellissimu Isula Foru.
    </p>
   </div>
  </body>
 </text>
</TEI>
