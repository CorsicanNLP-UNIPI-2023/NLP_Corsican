<TEI>
 <teiHeader>
  <fileDesc>
   <titleStmt>
    <title>
     Premiu Nobel à Bob Dylan : sei belle ragioni di sciaccamanà (è una d’esse inchieti)
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Premiu-Nobel-a-Bob-Dylan-sei-belle-ragioni-di-sciaccamana-e-una-d-esse-inchieti_a2476.html"/>
     <date>
      Mon, 17 Oct 2016 10:47:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       CULTURA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Premiu Nobel à Bob Dylan : sei belle ragioni di sciaccamanà (è una d’esse inchieti)
   </head>
   <div type="content">
    <p>
     L’accademia svedese hà datu u premiu Nobel di leteratura à u canterinu americanu Bob Dylan. Aviamu digià salutatu u so talentu : Bob Dylan in Tavagna. Eccu torna parechje belle ragiò di ralegravvi s’è vo avete u spiritu folk.
    </p>
    <p>
     1) Bob Dylan scrive canzone, una puesia pè l’orechje in la grande tradizione antica di u pueta cù a lira. Puderia dì « Sò Dante cù una ghitarra » cum’è Lou Reed a dicia. 
2) Bob hà fattu soia a tradizione di a canzona pupulare americana folk o blues ma hà sappiutu insità u vechju arburu ch’ellu dessi fiori novi, originali, persunali è qualchì volta stranissimi. Hà mischjatu Omeru è Woody Guthrie, Jack Kerouac è Robert Johnson. Hè un mudellu di riacquistu. 
3) Hà sappiutu esse indiatu... ma hà prestu ricusatu u rollu di prufetu dicendu « scrivu canzone micca sermoni. » o « I’m just a guitar player » (ùn sò ch'è un sunadore di ghitarra). 
4) Hà ghjuratu di girà senza fine cum’è un veru « hobo » (stà à pusà ùn li piace mancu appena). A sera stessa di u premiu cantava in Las Vegas. Un tippu chì lenta e so rime pè sti casinò/cabulò ùn pò esse gattivu. 
5) Face cacà tutti quelli chì volenu staccà u nobile è u populare, l’altu è u bassu, a paghjella è Monteverdi, a puesia orale è quella chì dorme innù i libri, e lingue maiò è l’altre... 
6) È pè compie l’affare, Bob Dylan canta cum’è s’ellu avia ingullitu una capra è e capre sò e nostre amiche. 
Avemu quantunque una ragiò d’esse inchieti : Bob hà da stà mutu ma BFM hà da risuscità centu vechji hippie chì sonanu di l’armonica.
    </p>
    <p>
     U trailer di u filmu di Martin Scorsese : No direction home
    </p>
   </div>
  </body>
 </text>
</TEI>
