<TEI>
 <teiHeader>
  <fileDesc>
   <titleStmt>
    <title>
     Bettunizazione : "l'affari vanu di male in peghju !"
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Bettunizazione-l-affari-vanu-di-male-in-peghju-_a2604.html"/>
     <date>
      Mon, 26 Jun 2017 17:31:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       betonisation_corse/
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Bettunizazione : "l'affari vanu di male in peghju !"
   </head>
   <div type="excerpt">
    <p>
     Annu passatu, Pierre Ferracci hè statu cundannatu à un'amenda salita per ùn avè rispettatu u codice di l'urbanisimu (1 milione d'amenda per u Statu, quantunque...). Ma e case illegali di Rondinara sò sempre quì è U Levante, solu à fà appellu, dumanda ch'elle sianu spianate. A risposta di u tribunale venerà u 5 di lugliu. Avemu postu unepoche di dumande à Lisandru Plasenzotti, membru di a direzzione cullegiale di U Levante.
    </p>
   </div>
   <div type="content">
    <p>
     Perchè l'affare di e case Ferracci hè impurtantissimu ? 
L’affare Ferracci ghjè impurtantissimu parchè raprisenta in un solu affare i prublemi principali chè noi scuntremu in Corsica à u livellu di l’urbanisimu è di l’embiu è chè noi circhemu à cumbatte davant’à i tribunali.  Si vede quì una famiglia putente (à u livellu finanzariu è di e so rilazione) chì si parmette di custruisce ind’un locu prutettu, vergine, incù un parmessu di custruisce illegale chì li hè statu datu da l’auturità lucale, duppiendu u spaziu di custruzzione di pettu à u so parmessu, chì ùn rispetta micca l’obligu di piantà i travaglii è chì davant’à u tribunale si ritrova solu à avè un amenda senza l’obligu di sdrughje.  Vale à dì chì sì u ghjudicamentu in appellu ùn li dà l’obligu di rimette in statu stu locu prutettu, apre a porta à una bettunizazione senza limite in li lochi chì sò par avà sempre salvi da ghjente carchi à soldi chì ùn avaranu cà da pagà un'amenda (quand’elli a paganu) pà pudè cunstruisce fora di lege. U Levante ùn vole soldi, vole solu difende a so tarra è par quessa vole u rispettu di a lege pà tutti.
    </p>
    <p>
     Avemu pigliatu l'abitutine di dì chì l'idee di a difesa di l'ambiu, di prutezzione di u liturale anu avanzatu... Truvate chì l'affari vanu megliu ? 
Nò, l’affare vanu ancu di male in peghju. I speculatori ammaistreghjanu di più in più e lege pigliendu avucati furtissimi chì anu da fà di manera à pruvà di truvà a minima debulezza in li cartafacciuli, è u Statu, raprisentatu da i prefetti, ùn facenu u so travagliu di cuntrollu cum’ella si deve. L’associ si ritrovanu tandu soli à battesi contr’à i speculatori chì sò pà certi ligati o sustenuti da bande maffiose è si pò vede à traversu i dui attentati chì anu toccu membri di a direzzione di U Levante in fine d’annata scorsa.
    </p>
    <p>
     Chì hè u cutitianu d'un difensore di l'ambiu in Corsica ? 
À dilla franca semu di più difensori di una tarra cà solu di l’embiu, chì pruvemu di fà di manera à chì a nostra tarra ùn sia cumpletamente arruvinata, è femu di manera à difende un intaressu chì hè generale.  U nostru cutitianu hè fattu d’un veru travagliu di fondu incù un'urganizazione precisa. Ognunu porta e so cumpetenze è di sicuru ogni decisione hè pigliata in cumunu à l’internu di a direzzione chì hè culleghjale.
    </p>
    <p>
     Vi sentite sustenuti ? 
Sustenuti da u populu iè, chì ùn passa un ghjornu senza ch'è no ricivissimu lettare di sustegnu o senza esse incuraghjiti da ghjente scontri in carrughju. Dopu à l’attentati s'hè vistu un mondu di ghjente manifestassi pà sustene u nostru cumbattu, ch’elli sianu eletti, rispunsevuli pulitichi, sindicati, associ, culturali o ghjente di u populu.  Ma u sustegnu u più maiò ch’ellu ci pò esse fattu hè di fà di manera à chì tutti sti scumpienti ùn sianu pussibuli. Ognunu à u so livellu, ch’ellu sia par tutt’ognunu d’ùn andà micca in li cummerci chì s’empienu e stacche arruvinendu a nostra tarra, o puru vutà contra, è solu contra, i PLU chì ùn rispettanu micca u PADDUC pà i nostri eletti. 
Oghje avemu a pussibilità di salvà a nostra tarra, ne avemu ancu u putere... avà tocca à falla !
    </p>
    <p>
     Ritratti : U Levante
    </p>
    <p>
     Da leghje dinù l'articulu di u situ reporterre.net : En Corse, l’Etat ferme les yeux sur le bétonnage du littoral
    </p>
    <p>
     En Corse, l’Etat ferme les yeux sur la bétonnisation du littoral https://t.co/fyo5YpQp4M pic.twitter.com/LIFkS4bRDw
— Reporterre (@Reporterre) 14 juin 2017
    </p>
   </div>
  </body>
 </text>
</TEI>
