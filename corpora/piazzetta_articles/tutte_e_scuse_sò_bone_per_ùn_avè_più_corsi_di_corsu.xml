<TEI>
 <teiHeader>
  <fileDesc>
   <titleStmt>
    <title>
     Tutte e scuse sò bone per ùn avè più corsi di corsu
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Tutte-e-scuse-so-bone-per-un-ave-piu-corsi-di-corsu_a1995.html"/>
     <date>
      Wed, 15 Oct 2014 20:22:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Tutte e scuse sò bone per ùn avè più corsi di corsu
   </head>
   <div type="excerpt">
    <p>
     Un ritrattu d'un certificatu medicale (pigliatu in un stabilimentu di Balagna) per ùn fà più corsi di corsu circuleghja nant'à Facebook dapoi parechji ghjorni. Serà una allergia à a cultura corsa ? È si pone a quistione di u statutu sempre ozzionale di a lingua corsa...
    </p>
   </div>
   <div type="content">
    <p>
     Ch'ella sia chjara, u prublema ùn vene micca da u duttore chì hà signatu sta dispensa (avemu cacciatu i nomi). 
Ùn a sapete forse micca, ma u mese d'ottobre currisponde à u mumentu quandu i parenti sceglienu sì i so figlioli cuntinuveghjanu à seguità i corsi di corsu in scola di sesta, in cullegiu. I corsi sò obligatorii durante un mese è mezu. Dopu, quelli chì volenu arrestà devenu scrive una lettera à l'amministrazione di u stabilimentu. 
Tandu hè un festivale. Ci sò quelli chì arrestanu perchè u so figliolu "n'a rien contre le corse mais ne peut plus suivre ses entraînements de foot" o perchè "de toutes façons le corse ça sert à rien". 
L'insignante di corsu hè u solu à principià cun 25 o 30 elevi di settembre, è à ùn sapè micca quantu n'averà à a rientrata di e vacanze di nuvembre. 
Stu ritrattu circuleghja nant'à Facebook (si passa à u cullegiudi Calvi) è hà pruvucatu assai reazzioni. Si tratta d'un elevu di quarta. 
Hè normale di vulè avè di più tempu fora di a scola. Dumandate à un zitellu s'ellu vole avè menu ore di travagliu, ùn dicerà micca di nò. 
U prublema, hè ch'ellu ùn ci hè ch'è u corsu chì hè ozzionale. L'insignanti di corsu sò i soli à abbuchjassi riflessioni è lettere di stu gèneru. Spessu umilianti (l'intrenamenti di futbol sò più impurtanti ch'è amparà a lingua è a storia di u so paese...) 
Fintantu chì u corsu ùn serà obligatoriu, serà cusì. Certi sindicati è omi pulitichi ne sò opposti più ch'è mai, è sò belli accaniti (sapete, "c'est discriminatoire"). 
Hà da durà torna assai sta cummedia ?
    </p>
   </div>
  </body>
 </text>
</TEI>
