<TEI>
 <teiHeader>
  <fileDesc>
   <titleStmt>
    <title>
     Marseillaise in Furiani : cumu rende omagiu à e vittime ?
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Marseillaise-in-Furiani-cumu-rende-omagiu-a-e-vittime_a2299.html"/>
     <date>
      Thu, 19 Nov 2015 00:03:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       MAGAGNA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Marseillaise in Furiani : cumu rende omagiu à e vittime ?
   </head>
   <div type="excerpt">
    <p>
     Daesh sò i più forti. Anu ancu riesciutu à impone a Marseillaise in Furiani, per u derby corsu. Allora truvemu da per noi una manera (bella) di rende omagiu à e vittime di l'attentati, senza fà pulemica.
    </p>
   </div>
   <div type="content">
    <p>
     In u grande "complot" mundiale contr'à u Sporting, ci vulerà forse à mette à Daesh. À u mumentu induve u mondu sanu (o guasi) vole rende omagiu à e vìttime di l'attentati di Parigi, eccu chì Thiriez hà avutu un'idea luminosa : fà sunà l'innu francese nant'à tutti i terreni di L1. 
A LFP a dice nant'à u so situ : 
Enfin, l’hymne national sera joué avant les matchs en hommage aux victimes des attentats. Frédéric Thiriez : « Jouer au football est un acte de résistance contre la barbarie. Après la douleur, après les larmes, la vie doit reprendre. Les sportifs comme les artistes peuvent donner l’exemple ». 
U prublema, hè chì quandu Thiriez hà un'idea, hè rara ch'ella sia bona. 
Una Marseillaise, à a dumanda di u francese u più udiatu di Corsica, in Furiani, per un derby corsu, chì casca in più per l'anniversariu di Bastia 1905... pare esse una magagna surtita da un cerbellu stortu. Ma nò, hè a realità. 
Hè dinù a più bella manera per ch'elli nascinu incidenti. Nant'à e rete suciale, l'affare hè cummentatu.
    </p>
    <p>
     Fischjà ? Nò...
Ben'intesa ch'ellu ci vole un omagiu, bellu, sulenne, à e vìttime di sta strage. Ma cumu fà ?
    </p>
    <p>
     Si pò fà passà a cunsigna d'ùn fischjà micca, di rispettà, di fà silenziu durante l'innu francese... tantu ch'ellu si pò. Cumu esse siguri ch'ellu ùn si passerà nunda ? 
In più, u SCB vole rende omagiu à u so educatore Dumè Albertini, smarritu sti pochi ghjorni. 
Allora eccu unepoche di pruposte, casu mai a LFP accetti di cambià u protocolu di a partita.
    </p>
    <p>
     Diffusà "All you need is love"
A canzona di i Beatles principia cù e note di a Marseillaise, è hè sempre megliu ch'è di sente "qu'un sang impur abreuve nos sillons".
    </p>
    <p>
     Diffusà "Fratellenza", di u gruppu "I Fratelli"
Quale s'arricorda di sta canzona ? Nimu ? Bon, peccatu. E parolle parlavanu di fratellenza è di libertà.
    </p>
    <p>
     Fà 10 minuti di silenziu. O puru 20, o 30...
U club ùn puderia prupone di fà più forte ch'è un minutu di silenziu ? Dece, vinti, ancu trenta s'elli volenu.
    </p>
    <p>
     Cantà "La Marseillaise lensoise"
Hè ciò ch'elli cantanu i sustenidori di u RC Lens à ogni partita : 
Allons enfant de la patrie  Le jour de gloire est arrivé  Contre nous de la tyranie  L'étendard Sang et Or est levé  L'étendard Sang et Or est levé !  Entendez vous, les supporters  Chanter allez les Sang et Or  Allez, allez, les Sang et Or !  Vous êtes les plus forts !
    </p>
    <p>
     Dumandà à i Dui Patricchi di cantà qualcosa
Hè prumessa, ùn i fischjeremu micca.
    </p>
    <p>
     Adattà a Marseillaise in corsu
Cun tutte e cunnerie ch'elli anu surtitu i gruppi corsi dapoi u Riacquistu, nimu hà pensatu à fà un'adattazione in corsu di "La Marseillaise". Cumu serà ? 
"Aiò zitelli di a patria  Hè ghjuntu u ghjornu di gloria  Contr'à noi di a tirannia  U stendardu sanguinosu hè alzatu..." 
Nò ? Bon...
    </p>
    <p>
     Cantà "Imagine" di John Lennon
Magnifica canzona universale di pace. Tè, saria ancu una bona idea d'adattalla è ancu cantà la in inglese, in francese, in corsu, in spagnolu, in... heu... 
Cumu ? Hè digià stata fatta ? È ùn hè micca una bona idea ?
    </p>
    <p>
     Passà u cuncertu d'un gruppu corsu à u Bataclan
Iè, Canta u Populu Corsu è I Chjami Aghjalesi anu cantatu à u Bataclan.
    </p>
    <p>
     Un omagiu à a manera di Cara Delevingne
A mudella inglese Cara Delevingne hà inventatu una manera originale di rende omagiu à a bandera francese. 
Perchè micca purtà a vostra bandera olandese in Furiani ?
    </p>
    <p>
     Dumandà à Thiriez di suspende Furiani
Piuttostu ch'è di sente a Marseillaise in Furiani, serà megliu di ghjucà in Gueugnon, o di ghjucà à portechjose.
    </p>
    <p>
     U Diu vi Salvi Regina
Almenu, seremu siguri ch'elli ùn ci seranu incidenti. Mancu trà i sustenidori Aiaccini è Bastiacci, è puru sì nimu cunnosce e parolle. 
A menu peghju di e suluzione ?
    </p>
   </div>
  </body>
 </text>
</TEI>
