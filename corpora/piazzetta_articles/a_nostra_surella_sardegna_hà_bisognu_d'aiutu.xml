<TEI>
 <teiHeader>
  <fileDesc>
   <titleStmt>
    <title>
     A nostra surella Sardegna hà bisognu d'aiutu
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/A-nostra-surella-Sardegna-ha-bisognu-d-aiutu_a1641.html"/>
     <date>
      Thu, 21 Nov 2013 00:23:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    A nostra surella Sardegna hà bisognu d'aiutu
   </head>
   <div type="excerpt">
    <p>
     L'empiifondu chì hà toccu l'isula surella hà fattu sedeci morti. Parechje centinaie di sardi si ritrovanu senza casa. E municipalità di Portivechju è Bonifaziu si mubilizeghjanu. Ma in altrò ?
    </p>
   </div>
   <div type="content">
    <p>
     Davant'à a strage di u ciclonu Cleopatra chì hà culpitu a Sardegna parechje voce si facenu sente in Corsica per vene in aiutu à u populu sardu. 
A Croce Rossa organizerà à partesi da venneri una racolta di soldi in Portivechju (CCI, centru culturale, Spar, Géant, Leclerc, Casino). Si puderanu dinù purtà cuverte, lenzole è vestiti à u centru culturale chì seranu purtati à i succorsi in Olbia. 
Corse-Matin ci dice ch'ellu si pò chjamà u 00337895200 per fà i doni in Olbia. 
A municipalità di Bonifaziu organizerà una riunione u 21 nuvembre à 6 ore (espace Saint-Jacques) per mette in piazza un aiutu. 
E cummune suttanacce si movenu. Ma à chì ne simu in u restu di l'isula ? 
In Balagna dinù una racolta hè organizata. Anu bisognu di cuverte, vestiti caldi pè adulti, zitelli è ciucci. Ma dinù savone, dentifriziu, manghjusca chì ùn si guasta micca. I punti di racolta sò : Leclerc L'Isula Rossa, Casino L'Isula è Calvi, Super U Calvi, scola Petit Prince, panatteria Angélique in Pigna, Mr Bricolage Algaiola, Weldom Calvi. 
In Ponte Leccia pudete piglià cuntattu cù Césarine Cambuli è Enrique Mura (locu dettu Balliccione). 
In Biguglia a cunfraterna di Santa Croce organizeghja una racolta dumenica à partesi da 9 ore à u presbiteriu di Casatorra. 
In San Fiurenzu dinù a cunfraterna una racolta di vestiti. Appuntamentu hè datu sabbatu à partesi da 9 ore davant'à a chjesa Sant'Anna. 
In Santa Maria di Lota : appuntamentu hè datu sabbatu matina da à ore à meziornu in merria. 
In Bastia hè a cunfraterna di San Carlu ch'organizeghja una racolta dumenica, da 4 ore à 7 ore di sera. 
Per e vostre infurmazioni cuntattateci per mail apiazzetta@free.fr o per messagiu nant'à a nostra pagina Facebook 
Sta pagina serà attualizata in funzione di l'ultime nutizie. Messa à ghjornu u 22 nuvembre à 4 ore
    </p>
   </div>
  </body>
 </text>
</TEI>
