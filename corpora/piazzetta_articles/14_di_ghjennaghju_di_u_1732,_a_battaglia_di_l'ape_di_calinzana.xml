<TEI>
 <teiHeader>
  <fileDesc>
   <titleStmt>
    <title>
     14 di ghjennaghju di u 1732, a battaglia di l'ape di Calinzana
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/14-di-ghjennaghju-di-u-1732-a-battaglia-di-l-ape-di-Calinzana_a1799.html"/>
     <date>
      Thu, 15 Jan 2015 10:20:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       CULTURA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    14 di ghjennaghju di u 1732, a battaglia di l'ape di Calinzana
   </head>
   <div type="excerpt">
    <p>
     Almenu una volta in a storia, l'ape si sò mubilizate per purtà succorsu à i patriotti corsi in guerra contr'à Genuva. Simu in Balagna, in u 1732.
    </p>
   </div>
   <div type="content">
    <p>
     In u 1729 principiava a rivolta di Corsica contr'à Genuva, chì sbuccerà nant'à l'indipendenza è u guvernu di Paoli, 26 anni più tardi. 
Custì semu in u 1731. Dui anni dopu, l'ordine ùn hè ancu ristabilitu in l'isula. I Balanini dinù sò entrati in resistenza è danu a pena in capu à i Genuvesi. À tal puntu ch'elli chjamanu l'imperatore d'Alemagna, Carlu VI, per aiutalli. 
D'agostu 1731, sò 3600 suldati tedeschi chì sbarcanu in Bastia, cumandanti da u generale Wachtendonck. Di settembre, sò 600 novi suldati in più chì venenu, cummandati da u generale De Vins. 
Ma di ghjennaghju 1732, De Vins si sente appena troppu in cunfidenza. Decide di piglià u paese di Calinzana. Pochi armati, senza veramente sperienza militare, Calzaninchi ùn puderanu tene troppu tempu. 
Tandu, un apicultore hà l'idea d'utilizà e so ape cum'è arma. Hà inventatu una sorte di guerra ecologica. Face a distribuzione di bugni à i paisani chì s'approntanu à riceve i suldati alemani. I bugni sò messi à e finestre di e case. À fianc'à i patriotti corsi, l'ape sò in postu è aspettanu. 
Quandu i Tedeschi facenu per entre in u paese, in più di e fucilate è di l'oliu caldu, si ricevenu in faccia i bugni piene d'ape arrabiate chì zìnganu è pugnenu i poveri suldati. Hè un scumpientu. Innù a panicca, l'alemani cappianu e so arme, chì Calzaninchi ricupereghjanu. U generale De Vins hè addisperatu. S'era appruntatu à tuttu, ma micca à l'ape. 
Ci vole à crede ch'ellu ùn hè veramente micca u ghjornu di u poveru genereale De Vins. U rinforzu di i patriotti vene prestu postu chì in Ziglia, ci hè u generale Giafferri chì tene a so cunsulta. Amparendu a nutizia, si rendenu in Calinzana per purtà u rinforzu à i so paisani. Duiecentu alemani sarianu stati tombi quellu ghjornu. 
Allora di siguru, ùn si sà ciò chì hè a parte di legenda, è a parte di verità. U mitu s'hè impatrunitu di a storia, chì ùn hè siguramente micca cusì sèmplice. Ma sempre avà, nant'à u campanile di u paese di Calinzana, si pò leghje una lastra chì dice chì quì, ci hè statu una battaglia u 14 ghjennaghju 1732. A memoria pupulare hè tenutu u ricordu di a battaglia, è u locu si chjama Campu santu di i tedeschi. 
Ùn hè forse micca tuttu veru, ma avà, truverete un altru gustu à u mele di Calinzana...
    </p>
    <p>
     A lastra nant'à u campanile di Calinzana.
    </p>
    <p>
     A storia cuntata in Histoire de la Corse en bandes dessinées ; testi di Jacques Gregori, dissegni di Tony Casalonga, buscighe di Francescu Mattei (Éd. Cyrnos et Méditérranée, 1975). 
St'articulu hè statu traduttu nant'à u situ Ampargu a lingua corsa.
    </p>
   </div>
  </body>
 </text>
</TEI>
