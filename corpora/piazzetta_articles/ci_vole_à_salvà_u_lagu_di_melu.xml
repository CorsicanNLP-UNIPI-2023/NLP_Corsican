<TEI>
 <teiHeader>
  <fileDesc>
   <titleStmt>
    <title>
     Ci vole à salvà u lagu di Melu
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Ci-vole-a-salva-u-lagu-di-Melu_a1155.html"/>
     <date>
      Wed, 31 Aug 2011 09:57:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Ci vole à salvà u lagu di Melu
   </head>
   <div type="excerpt">
    <p>
     Avete circatu di passà una ghjurnata à u lagu di Melu l'estate ? Ci sì conta di più mondu in espadrilles ch'è in Meindl.
    </p>
   </div>
   <div type="content">
    <p>
     A Ristonica hè unu di i più belli lochi di Corsica, è u lagu di Melu unu di i so giuielli. Faciule d'accessu (1 ora di marchja da u parking di E Gruttelle), a so frequentazione cummencia à pone parechji prublemi. L'estate si conta 2 000 persone à ghjornu (l'hà detta Martial Lacroix à Corse-Matin)... ùn saria micca appena troppu ? 
Vechji cucchi, animali, turiste in bikini, pumataghji in tongs, criature chì pienghjenu... Certi collanu à u lagu di Melu cum'elli vanu à a Foir'fouille. 
À chì ci và pè brunzà, à chì pè manghjà è beie, à chì pè bagnassi, à chì pè ghjucà à ballò... 
Purtantu, l'ambiu hè dilicatu assai è ci vole à priservallu. U calpighjime di i visitori hà zuccatu chjassi prufondi in l'erba. È vistu ciò ch'ellu ci passa cum'è ghjente, erba in certi lochi ùn ci n'hè più. 
Chì sò e cunsequenze di a frequentazione (degna di Disneyland) di tanta ghjente in un locu di muntagna ? À quandu una vera riflessione nant'à a frequentazione di i lochi turistichi in Corsica ?
    </p>
   </div>
  </body>
 </text>
</TEI>
