<TEI>
 <teiHeader>
  <fileDesc>
   <titleStmt>
    <title>
     A rivuluzione di e ciavatte
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/A-rivuluzione-di-e-ciavatte_a1028.html"/>
     <date>
      Sat, 12 Feb 2011 10:58:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    A rivuluzione di e ciavatte
   </head>
   <div type="excerpt">
    <p>
     Mubarak scappatu, hà vintu u populu egizzianu.
    </p>
   </div>
   <div type="content">
    <p>
     Eccu, Mubarak hà fattu e so valisgie è hà finitu per andassine. L'avvene di l'Egittu ferma incertu è tòrbidu, ma si ferà senza Hosni. Ùn si sà mancu chì rollu averanu i "fratelli musulmani", ma per avà si face a festa, i capatoghji veneranu dopu. 
2011 hè dunque stata l'annata di a rivuluzione egizziana. Ma sapete ch'ellu hè bè di dà un nome à una rivuluzione, hè qualcosa chì ùn accade micca tutti l'anni. 
Avemu dunque la Révolution des oeillets (1974, Purtugallu), la Révolution de velours (1989, Ceccoslovacchìa), a Rivuluzione di e ròsule (2003, Georgìa), a Rivuluzione Arancia (2004, Ukraina), a Rivuluzione di e tulippe  (2005, Kirghistan). 
Pè a Tunisìa, i giurnalisti anu datu u nome di "Révolution de Jasmin" ma sta spressione hè cuntestata. 
È pè l'Egittu allora ? Si pò prupone u nome di "A Rivuluzione di i scarpi" o "di e ciavatte". Durante e manifestazioni, l'egizziani anu alzatu i so scarpi è calpighjatu i ritratti di Mubarak. 
In i paesi musulmani, a sìmbolica di a ciavatta hè forte, hè segnu di disprezzu (arricurdatevi u giurnalistu chì avia tiratu i so scarpi nant'à Bush in Iraccu). 
Bon, è in Corsica allora ? Si ferà a Rivuluzione di e Meindl ?
    </p>
   </div>
  </body>
 </text>
</TEI>
