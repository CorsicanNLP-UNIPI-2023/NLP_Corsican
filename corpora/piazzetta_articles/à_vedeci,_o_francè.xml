<TEI>
 <teiHeader>
  <fileDesc>
   <titleStmt>
    <title>
     À vedeci, o Francè
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/A-vedeci-o-France_a2776.html"/>
     <date>
      Sun, 25 Aug 2019 12:24:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ULTIMI
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    À vedeci, o Francè
   </head>
   <div type="content">
    <p>
     Hè mortu Francescu Diani. Hà principiatu a so carriera di giurnalistu à Combat è dopu à u Monde. In l'anni 80, epica di rimusci è di tensione, ma dinù di grande speranze cullettive, volta in Corsica è diventa capiredattore di Kyrn. Giurnale d'analise è di riflessione, oghje ci pudemu stunà di a mudernità di e tematiche trattate tandu.
    </p>
    <p>
     Entre dopu à France 3 Corsica induve lancia l'emissione "Ghjente", chì dà una piazza impurtante à a lingua corsa. Ma quì dinù ci hè un'originalità. A lingua corsa ùn hè micca museificata è u magazinu tratta di sugetti varii, oghjinchi, cù una critica suciale è un sguardu acutu nant'à a Corsica.
    </p>
    <p>
     Appassiunatu di a so lingua è di a so cultura, hè sott'à a so direzzione ch'elli sò surtiti dui libri : Cantu Corsu, contours d'une expression populaire (Cyrnos et Méditerranée, 1992) è Canta Populu Corsu (Albiana, 1993).
    </p>
    <p>
     À noi ci avia datu a so cullezzione d'affissi pulitichi (quelli chì l'eranu ghjuvati pè u so libru nant'à Canta) "ne ferai qualcosa". È hè cusì ch'ellu hè natu u prugettu di mostra è di libru Guarda Fratellu (Albiana). 
À tempu paisanu è omu di cultura, purtava un sguardu ghjustu è strafine nant'à a Corsica. Tutti quelli chì l'anu cruciatu ricunnisceranu a persunalità forte è attippica, a so generosità, a so onestità. Sempre primurosu di l'altri è luntanu da i calculi di carrierisimu, Francescu era un omu à parte. 
Avemu persu un omu, giurnalistu pueta artistu pensadore è militante. Quantu ci ai da mancà, o Francè.
    </p>
   </div>
  </body>
 </text>
</TEI>
