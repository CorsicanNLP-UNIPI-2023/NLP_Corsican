<TEI>
 <teiHeader>
  <fileDesc>
   <titleStmt>
    <title>
     I 12 sbaglii di Mafiosa
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/I-12-sbaglii-di-Mafiosa_a953.html"/>
     <date>
      Tue, 07 Dec 2010 00:59:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    I 12 sbaglii di Mafiosa
   </head>
   <div type="excerpt">
    <p>
     Ùn vale a pena di fidighjà à Mafiosa, A Piazzetta l'hà fatta per voi. Eccu i dòdeci sbaglii i più tamanti di a seria di Canal +...
    </p>
   </div>
   <div type="content">
    <p>
     N'avemu digià parlatu parechje volte, u prublema cun Mafiosa ùn hè micca quellu di i "clichés" nant'à a Corsica è ch'è no semu i sempiterni gattivi di l'umanità (tandu, ch'averianu da dì i Siciliani cù Il Padrino ?). 
Nò, u prublema hè chì a seria hè pocu cunvincente. A capimaffiosa hè impalaficata (Hélène Fillières pare surtita da u campu di vacanze di a CNRO), i persunagi mancanu di finezza, u rìtimu hè losciu, ci annuiemu. 
Peccatu, Canal hà i mezi di fà megliu è semu luntani da The Shield o 24 Heures. Allora si fideghja a seria per curiosità, "per vede e facce" di i figuranti è u ghjocu di l'attori corsi (certi si ne sortenu bè !), senza veramente interessacci à a storia. 
Eppò pè e storie di gangsters, basta à leghje i cutitiani. A Brise de Mer, u Petit Bar, a cuccaina, e fucilate, e manghjerie... l'avemu tutti i ghjorni sott'à u nasu, nò ? A pudemu dì : ancu u vechju Derrick hè megliu ch'è Mafiosa. 
Eccu i dodeci sbaglii i più grossi di a seria : 
1. Ind'i caboulots, e zitelle sò pacchetti. Si vede chì i scenaristi ùn vanu mai à beiesi un colpu à u caboulot cum'è tuttu u mondu. 
2. Sott'à u caffè u Pénalty, ci hè una sala di musculazione. Aiò... Avete a voglia di travaglià appena i vostri pecs voi à l'apperitivu voi ? Perchè micca una sala di squash sott'à u Corsica Bar è una bibliuteca à u Maracana ? 
3. A droga passa pè battellu. Noi, sapemu chì in Corsica passa pè eliccòtteru. 
4. Ùn si parla mai di u Cunsgliu Generale. Nisuna parolla nant'à l'omi pulitichi corsi (fora di i naziunalisti...) è ùn trafficheghjanu micca cù i preservativi. Stranu, sapemu bè chì certi pulitichi sò ASSAI vicini di u grande bandittisimu... 
5. Ci hè una maffia in Corsica. Avà ! Quelli di u Petit Bar è a Brise de Mer ùn anu mai esistitu. Ancu Francis Mariani l'hà detta : « La brise de mer ? c'est de la pipette, un mythe ! Elle n'existe pas ». 
6. E buatte di notte sò tenute da i maffiosi. N'importa chè ! In Corsica e buatte sò tenute da ghjente bè, onesti, rispettèvuli è gentlemen. 
7. Si vedenu pocu i flicchi. Purtantu, trà a bac, i CRS, i gendarmi, i falsi flicchi è quelli in civile, ùn si trova ch'è di què. A pulizza gobba hè omnipresente ! 
8. I maffiosi volenu custruisce in bor'di mare. Hè l'idea maestra di a stagione 3 di "Mafioz". Sì battenu tutti pè bettunizà u liturale à colpi di prugetti è di casino. Rassicuratemi, ùn hè micca vera ? 
9. U racket esiste. In Corsica i drugati, a maffia è u racket ùn esistenu micca. Ùn ci hè ch'è banditi d'onore simpatichi, bravi è umanisti. 
10. Alain Orsoni hè di ritornu in pulitica. Anu ancu trovu u mezu di fà vultà u pòveru Alain Orsoni in pulitica. Jean-Michel Michelangeli chì ghjoca u naziunalistu Bonafedi (certi nomi !) hè veramente u sosie d'Alain Orsoni. 
11. I flicchi sò bravi. In a seria, i flicchi sò guasi simpatichi. Micca manipulazioni, barbouzes, GPS, nunda nant'à i bravi zitelli di a DNAT, e bastunate in guardia à vista. Mancu una pruvucazione ! Pare un spot publicitariu pè a Pulizza Naziunale. 
12. U fronte esiste sempre. Bah, face un pezzu chì i maffiosi anu pigliatu a suprana nant'à i clandestini in Corsica... 
È voi ? Avete fidighjatu ? Chì n'avete pensatu ?
    </p>
   </div>
  </body>
 </text>
</TEI>
