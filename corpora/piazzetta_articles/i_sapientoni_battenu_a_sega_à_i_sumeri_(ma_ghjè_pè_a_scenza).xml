<TEI>
 <teiHeader>
  <fileDesc>
   <titleStmt>
    <title>
     I sapientoni battenu a sega à i sumeri (ma ghjè pè a scenza)
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/I-sapientoni-battenu-a-sega-a-i-sumeri-ma-ghje-pe-a-scenza_a2354.html"/>
     <date>
      Sat, 19 Mar 2016 14:47:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       MAGAGNA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    I sapientoni battenu a sega à i sumeri (ma ghjè pè a scenza)
   </head>
   <div type="content">
    <p>
     I sumeri anu da sparisce. Ùn parlemu micca di i baulloni, di e narpie, di e zucche, di l'imbecili, di l'abruttiti chì bollenu ma di i nostri cumpagni à quattru zampe, quelli chì runcavanu à più pudè in lu chjosu di a nostra zitellina. D'altronde l'asinu è u connu ùn si pone cunfonde : l'unu arreca e legne o e castagne è l'altru ci arreca a pena in capu o u vòmitu. 
Tutte e razze sumerine (da a China à u Poitou) sò minacciate ma i sapientoni di l'INRA anu trovu una manera d'arricoglie li « ovocytes d'ânesses » (ok, ùn battenu micca a sega à i sumeri ma...) è dunque di permette a ripruduzzione di e razze. Ùn cunniscimu micca i detagli ma ci pare esse una bella nutizia. 
Seria un peccatu chì u sumere nustrale sparisca nanzu chì a « razza corsa » sia ricunnisciuta da i « haras nationaux »…  U destinu di u sumere s'assumiglia assai à quellu di u populu corsu. Simu fratelli di lotta. 
Da leghje nant'à u situ di l'INRA : Une première mondiale pour la sauvegarde des races d’ânes sauvages et domestiques 
A pagina Facebook di l'associu A Runcata
    </p>
   </div>
  </body>
 </text>
</TEI>
