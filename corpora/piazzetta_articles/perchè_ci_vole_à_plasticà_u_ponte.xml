<TEI>
 <teiHeader>
  <fileDesc>
   <titleStmt>
    <title>
     Perchè ci vole à plasticà u ponte
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Perche-ci-vole-a-plastica-u-ponte_a1632.html"/>
     <date>
      Sun, 13 Oct 2013 20:33:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Perchè ci vole à plasticà u ponte
   </head>
   <div type="excerpt">
    <p>
     Cunsternazione : u ponte genuvese nant'à a cumuna di U Poghju di Venacu hè statu plasticatu. Purtantu, ci sò pienu di ragioni di plasticà un ponte genuvese.
    </p>
   </div>
   <div type="content">
    <p>
     Hè France 3 Corse chì hà datu l'infurmazione : u ponte genuvese di U Poghju di Venacu hè statu a vìttima d'una prova d'attentatu. Perchè ? Noi a vi dimu. 
1. Chì n'ai da fà di u ponte ? Francà à Tavignani ? Per chì fà ? Si pò passà per Casamozza dinù. 
2. Hè goffu. Un bellu ponte in béton, ùn saria più bellu chè un ponte di u Medievu ? 
3. E vechje petre è u patrimoniu ùn ghjovanu à nunda. In Corsica oghje, si lascia more u patrimoniu, si custruiscenu e case segundari nant'à i siti archeologichi (iè iè ! Si passa in Paomia...) allora un ponte... 
4. I Genuvesi fora ! U guvernu genuvese hè inghjustu contr'à i Corsi, è una rivolta hè ghjustificata ! Ma a rivolta anti genuvese hè principiata in u 1729. I clandestini di u ponte ùn anu chè 284 anni di ritardu... 
5. I Pisani ùn eranu micca megliu. Femu saltà e chjese pisane postu chè no ci semu, à cummincià pè San Mighele di Muratu. 
6. I Rumani ùn eranu micca megliu dinù. Femu tabula rasa cù Aleria è Mariana ! 
7. Femula finita cù a prestoria. Filitosa, Cucuruzzu... Ch'aspettemu pè plasticà i mullizzoni di l'età di u ferru ? 
8. È e torre genuvese ? Quand'elle ùn sò micca à vende nant'à Le Bon Coin, e torre genuvese partenu in pistìcciuli. È di l'occupazione illegale di u liturale, ne parlemu ? 
9. U piacè di sente "je condamne fermement". Tè ? Face un pezzu chì Zuccarelli è Rocca Serra ùn anu più avutu l'occasione di "cundannnà". Ma per un ponte vechju di 300 anni, bof... 
10. Per fà u remake di "Le pont de la rivière Kwai". 
11. Più ponti, più disgraziati chì dormenu "sott'à i ponti". Pè luttà contr'à a miseria, basta à fà saltà i ponti. 
12. Quelli chì anu plasticatu u ponte anu capitu male "ci vole à fà saltà à Dupont". (bof). 
13. Perchè a vera piazza di i ponti genuvesi, hè in i giratoghji. Un veru rond-point corsu, ùn ghjova micca solu pè Natale. Ci si mette ancu u patrimoniu corsu. 
In cunclusione : tuttu và bè.
    </p>
   </div>
  </body>
 </text>
</TEI>
