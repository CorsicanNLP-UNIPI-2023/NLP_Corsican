<TEI>
 <teiHeader>
  <fileDesc>
   <titleStmt>
    <title>
     Corsica, Africa, surelle di lotta
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Corsica-Africa-surelle-di-lotta_a1074.html"/>
     <date>
      Fri, 01 Apr 2011 00:54:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       CULTURA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Corsica, Africa, surelle di lotta
   </head>
   <div type="excerpt">
    <p>
     Cumu imbulighjà kitsch, anni 80 è musicaccia corsa ?
    </p>
   </div>
   <div type="content">
    <p>
     Nò, ùn hè micca un pesciu d'aprile. 
Pensavate avè intesu u peghju in termine di musica corsa ? Pensavate chì A Piazzetta esagerava quand'è no parlavamu di traduce in corsu u peghju di l'anni 80, cum'è Emile &amp; Image è i Forbans ? 
Stu sonniu, u gruppu Antigone l'hà realizatu cù a so ripresa di u successu di l'anni 80 di Rose Laurens, Africa. 
Ci vulia à pensacci, hè vera chì "Africa" rima cun "Corsica". Ma micca solu per a canzona. Si puderia parlà di l'infrastrutture, i stadii, i risultati eletturali di certe cantunali (Marcel Francisci face megliu ch'è Omar Bongo è Robert Mugabe), o stu cumplessu di culunizati chì ci face sempre pensà chì tuttu ciò chì vene d'in altrò hè sempre megliu ch'è ciò chì hè di quì. 
Felicitazioni dunque à stu gruppu corsu ch'è no speremu vede prestu. À quandu e riprese di e canzone di Sabrina, di La Compagnie Créole, di Bananarama o di e Spice Girls in lingua nustrale ? Aspettemu...
    </p>
   </div>
  </body>
 </text>
</TEI>
