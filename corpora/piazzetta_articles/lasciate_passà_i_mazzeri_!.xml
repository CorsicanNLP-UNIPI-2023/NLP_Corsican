<TEI>
 <teiHeader>
  <fileDesc>
   <titleStmt>
    <title>
     Lasciate passà i mazzeri !
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Lasciate-passa-i-mazzeri-_a2246.html"/>
     <date>
      Fri, 31 Jul 2015 01:06:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       CULTURA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Lasciate passà i mazzeri !
   </head>
   <div type="excerpt">
    <p>
     Una volta à l'annu, in a notte di u 31 di u lugliu à u 1u d'agostu, i mazzeri di differenti paesi s'intazzavanu. Ste battaglie sò chjamate "màndrache". Attenti chì per quelli chì perdenu, ghjunghjeranu i guai. Allora fate pianu s'è vo ne cruciate.
    </p>
   </div>
   <div type="content">
    <p>
     Prima, precizemu chì i mazzeri ùn sò micca gattivi. Ùn vi volenu male. Hè solu ch'elli sò appena speziali : anu u pudere di cunnosce l'avvene è di sapè qualessi seranu i prussimi morti di a so cummunità. 
Ùn anu micca tutti sceltu d'esse mazzeri. Certi sò diventati cusì perchè sò stati mal battizati : u prete o cumpare s'hè sbagliatu durante a cerimonia di u battezimu. D'altri perchè anu stu donu. 
È dunque i mazzeri dinù anu u so derby. Si chjamanu "màndrache" è si passanu una volta à l'annu, in a notte di u 31 di lugliu à u 1u d'agostu. Sempre à e bocche, à e fruntiere trà e pieve.
    </p>
    <p>
     Seria di ritratti "Mazzeri", di Joan Fontcuberta (2002).
    </p>
    <p>
     Semu in pieni sulleoni (vale à dì "sott'à u segnu di u leone"). Hè un'epica di perìculi murtali per l'omi è l'animali : pò mancà l'acqua è ghjunghje a sicchia, pò suffià u ventu è piccà u focu, è fin'à pocu e zinzale purtavanu e frebbe di a malaria. 
Hè un'epica periculosa ch'ellu ci vole à scunghjurà : in Portivechju hè u rollu di Luddareddu. 
Ma hè dinù un'epica di passeghju. Simu un mese dop'à u sulstiziu d'estate. Si franca un annu novu. U focu di u sole hà da principià à calà.
    </p>
    <p>
     Cum'è arme, i mazzeri anu solu mazzuli di tirlu. Chjamatu dinù talavellu, talavucciu, luminellu, in francese "asphodèle", hè a pianta di i morti.
    </p>
    <p>
     Ste battaglie si passavanu à e bocche, lochi di fruntiere trà di cummunità. Roccu Multedo in u so libru Le Mazzerisme, un chamanisme corse ne ricensa parechje : 
Guagnu contr'à Pastricciola à a Bocca Missicella  Guagnu contr'à Vivariu in Bocca Manganellu  Casamacciuli contr'à A Soccia in Niolu  Pastricciola contr'à Venacu è Vivariu in bocca Oreccia  eccetera... 
Da leghje quì 
Da vede dinù nant'à u blog di U Pighjolu 
Ma u derby di i mazzeri era di più impurtante ch'è una partia di L1. Quelli chì perdenu averanu di più morti in l'annata chì vene, è racolte pessime... 
In u Cruzinu si facenu sempre i fochi in a notte di u 31 di lugliu per alluntanà i mazzeri da e case. I chjamanu "fochi di mazzeri". Ma Multedo dice ch'ellu hè forse per aiutà i mazzeri chì collanu da a piaghja à truvà a so strada. 
Certi dicenu chì tuttu què ùn sò ch'è vechjerie, ch'elle sò pazzie d'un altru tempu chì ùn esistenu più. 
Ne site siguri, voi ?
    </p>
   </div>
  </body>
 </text>
</TEI>
