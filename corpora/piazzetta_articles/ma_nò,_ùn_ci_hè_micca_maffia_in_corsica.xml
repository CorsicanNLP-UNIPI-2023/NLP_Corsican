<TEI>
 <teiHeader>
  <fileDesc>
   <titleStmt>
    <title>
     Ma nò, ùn ci hè micca maffia in Corsica
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Ma-no-un-ci-he-micca-maffia-in-Corsica_a1299.html"/>
     <date>
      Thu, 22 Mar 2012 01:07:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       betonisation_corse/
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Ma nò, ùn ci hè micca maffia in Corsica
   </head>
   <div type="excerpt">
    <p>
     L'associu di difesa di l'ambiu U Levante hà lampatu una chjama : "Ne voyez-vous pas le système mafieux qui s’installe ?"
    </p>
   </div>
   <div type="content">
    <p>
     D'appressu à U Levante, un sistema maffiosu hè in traccia di stallassi in Corsica. I trafficoni sò attirati da u nostru liturale cù e so centinaie di chilòmetri di coste salvàtiche. Ma salvàtiche sin'à quandu ? 
Da leghje nant'à u situ di l'associu : Ne voyez-vous pas le système mafieux qui s’installe ? 
E terre chì sò state risparmiate da a bettunizazione in l'anni 70 è 80 sò in traccia d'esse pocu à pocu runzicate da u "mitage" è da i prugetti immubiliari. 
"L'Etat de droit", ellu s'hè firmatu in casa soia. Ùn si contanu più i casi di "lege liturale" micca rispettata è u prefettu Patrick Strzoda hà u mese passatu autorizatu 70% di i permessi di u PLU di Portivechju chì eranu stati... annulati da u tribunale amministrativu di Bastia. Nò, ùn hè micca una magagna. Cusì si passa oghje ind'è noi. 
A nostra isula piglia via di u "tuttu bettonu", facilitata da i Corsi chì si vendenu u so patrimoniu (tuttu quessa per cumprassi l'ultimu 4x4 è pè flambà in Bali o in Disneyland). 
È a Corsica diventa di più in più goffa... 
In quant'à i prugetti immubiliari, u cuncorsu di u nome u più goffu hè statu lanciatu nant'à A Piazzetta. Per avà hè "Le Clos de Longvilliers" di Muriani chì hè in testa. 
A settimana passata, un sundagiu nant'à u situ di Corse-Matin punia a dumanda "croyez-vous qu'un système mafieux se met doucement en place en Corse ?" Risultatu : iè à 87%. 
Ma nò, ùn ci hè micca maffia in Corsica.
    </p>
   </div>
  </body>
 </text>
</TEI>
