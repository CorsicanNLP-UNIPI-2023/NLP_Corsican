<TEI>
 <teiHeader>
  <fileDesc>
   <titleStmt>
    <title>
     Inalzamentu di l'acqua : marine solùbile è porti muntagnoli
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Inalzamentu-di-l-acqua-marine-solubile-e-porti-muntagnoli_a2139.html"/>
     <date>
      Mon, 26 Jan 2015 23:43:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       MAGAGNA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Inalzamentu di l'acqua : marine solùbile è porti muntagnoli
   </head>
   <div type="excerpt">
    <p>
     Sprupòsiti ? Chì u mare cullessi in Boziu ? Chì u Monte Ritondu falessi in piazza à a ghjesgia ? Innò.
    </p>
   </div>
   <div type="content">
    <p>
     Dicìa a paghjella di l'amanti siguri : 
« Quandu lu primu battellu  Cullerà per la Rasgina  Chì u paese di la Mazzola  Serà portu di marina  Tandu t'abbanduneraghju  La mio cara medicina ». 
Ci simu o guasi.  Cambia u clima, colla u mare, l'acqua salita si rode u liturale, a costa rincula è Nettunu si lampa à l'assaltu di e pèndite. L'innamuratu chì cantava pò appruntà e so valisge. 
Ma, serà una gattiva nutizia sì e marine spariscenu ?  Addìu i turisti, i camping trapupulati, e vacanze superficiale à fassi abbrunzà nant'à una servietta « palmi à u ciuttà di u sole », à fà Sudoku, à leghje Paolo Coehlo ; À vèdeci dinù, i cuncorsi di Miss Mini Short ind'è buatte, e camisge arrabiate di i DJ's, è paillotes « pedi in l'acqua » chì servenu figatellu di zebru è quinoa « made in Corsica », a musica electro bip-bip da stridà « ohimè », e butteghe chì vendenu cullane di curallu in plàsticu è e cultelle di pastore per affittà u Kiri. 
Da l'altra parte, certi diceranu chì ballà scalzu è mezu spugliatu à tagliu di mare hè più sensuale ch'è una veghja à u fucone è chì un zitellucciu chì si face un castellu di rena cù paletta è rastellu, ci ralegra u core. Riflettemu una cria. 
À longu andà, chì hà da diventà a civilizazione pasturale ? Si ferà a muntagnera in scooter di mare, a bastella à l'àlighe serà a spezialità niulinca è anderemu à piscà u cignale cù u tuba. Eccu. 
Di sicuru i nostri eletti anu da abbraccià a cumplessità di u fenòmenu. Ogni decisione nantu u PLU a ci dimustrerà. Ùn anu micca da lascià l'Isula di Granitu diventà l' Isula di Zùccheru quantunque ? È u paese di Sambucucciu sdrughjesi in lu Mare Terraniu cum'è una pìllula effervescente ? 
Da leghje :  Corse-Matin : Le littoral corse toujours plus vulnérable  U Levante : Corse, plaines orientales : alerte à la submersion marine  U Levante : Corse orientale: murs et digues de protection se multiplient sur les plages  U Levante : Érosion du littoral en Corse : Prévenir pour ne pas avoir à guérir ou pleurer
    </p>
   </div>
  </body>
 </text>
</TEI>
