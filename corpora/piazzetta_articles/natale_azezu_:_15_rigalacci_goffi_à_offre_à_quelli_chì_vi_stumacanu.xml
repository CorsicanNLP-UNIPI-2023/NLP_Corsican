<TEI>
 <teiHeader>
  <fileDesc>
   <titleStmt>
    <title>
     Natale azezu : 15 rigalacci goffi à offre à quelli chì vi stumacanu
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Natale-azezu-15-rigalacci-goffi-a-offre-a-quelli-chi-vi-stumacanu_a2091.html"/>
     <date>
      Mon, 22 Dec 2014 16:35:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       MAGAGNA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Natale azezu : 15 rigalacci goffi à offre à quelli chì vi stumacanu
   </head>
   <div type="content">
    <p>
     Natale, piace à pienu di ghjente. Forse piace ancu à voi. Ma siamu onesti dui minuti : ci hè ghjente chì vi stumacanu, ancu à Natale. È à quale site obligati di fà un rigalu, perchè chì di spuntà à cena di Natale e mane viote, ùn si face micca. Un ziu appena facho, una zia antipatica, un parente tòssicu, un cugina o una cugina chì vi sorte pè i tufoni di u nasu, o simpliciamente una brama di vindetta di pettu à qualchissia chì v'hà fattu rigalacci fragichi in u passatu. Hè ora di vindicassi. Ochju per ochju, dente per dente, tale sbagliu, tale casticu, eccu a nostra selezzione di rigali di merda.
    </p>
    <p>
     1. U pull di Natale cù i renni chì... infine. Avete capitu.
Da rigalà di preferenza à qualchissia chì ci vede male, è chì ùn viderà micca subbitu ciò ch'elli facenu sti belli renni di Natale. U tempu ch'è vo vi pigliessite in ritrattu cun ellu. (À ringraziavvi di mandaccila dopu, v'avemu datu l'idea, turnate à mandacci l'ascensore). 
Pull di Natale : 29.33 €
    </p>
    <p>
     2. Un prufumu di star chì puzza.
Beyoncé, Lady Gaga, Britney Spears, Céline Dion, Cathy Guetta : tutte e stars anu surtitu un prufumu chì puzza. U penseru, hè chì si a persona hà gustacci, risicheghja di piaceli. Ma circhemu di vede u bichjeru à metà pienu (hè Natale, firmemu pusitivi) : averete ancu menu scrupuli à odialla dopu. 
Curious, u prufumu chì puzza di Britney Spears : 26.16 €
    </p>
    <p>
     Heat, u prufumu chì puzza di Beyoncé : 18.80 €
    </p>
    <p>
     M, u prufumu chì puzza di Mariah Carey : 26.97 € (averete rimarcatu a finezza di a buttigliuccia).
    </p>
    <p>
     3. Un guatru tamantu È goffu.
Perchè chì un guatru chjucu è goffu, hè pràticu : si piatta in un scagnu è si torna à caccià in casu d'urgenza. U guatru tamantu è goffu duverà esse spostu in u salottu ogni volta ch'è vo venite, o sinnò v'ammuscerete. 
È IÈ, si pò cumprà u guatru di Thérèse è di u porcu. Vi custerà 70 € quì è 59 € quì.
    </p>
    <p>
     4. S'elli anu zitelli : un ghjoculu chì face u tazzu.
Una batteria, un tamburu, una trumbetta, un cosu à tintenne : n'importa chè chì fessi un rimore orrìbile. U zitellu serà cuntentu cum'è un pichju, i parenti spaventati, voi passerete pè u bravu è elli pè i Thénardier. Evitate i ghjoculi à pile : i parenti sò furbacci, i cacceranu è diceranu à u zitellu chì u ghjoculu hè rottu. Allora chì un tamburu, face TUTTU U TEMPU rimore. 
A trumbetta : 21,35 €
    </p>
    <p>
     A batteria : 23,50 €  U tamburu : 24,99 €
    </p>
    <p>
     5. Un libru chì hà da annerballu.
Ùn hè forse micca un libru di merda, ma a persona chì l'hà da riceve l'hà da cunsiderà cusì. Ci vole dunque à sceglie u rigalu in funzione di u so destinatariu.
    </p>
    <p>
     6. Un serviziu à tè di a Regina Elisabeth.
Ùn sò micca s'ellu ci hè bisognu di tante spiegazione. Hè goffu, piglia a piazza, è hè dinù goffu. 
U serviziu à tè : 17,99 £ (circa 23 €)
    </p>
    <p>
     7. Un serviziu à tè in sùveru.
Listesse ragione. 
U serviziu à tè in sùveru : 12,50 €.
    </p>
    <p>
     8. Un vestitu goffu.
S'ellu li piace è ch'ellu u mettu, serà un'occasione supplementaria di ridesine d'ellu. Vincite in tutti i colpi. 
U sweat pomi fritti : 15.99 £ (circa 20,3 €)  U sweat hamburger : 18,99 £  24,2 €)  E Crocs : 28,79 €  L'Espdrilles "à ghjanda" : 75 €  U saccu : 34,99 €
    </p>
    <p>
     9. Una palma gigante
In plàsticu, cusì mai murerà. Grande, sopr'à tuttu si u destinatariu campa in appartamentu. 
A palma : 356 € 
O sinnò ci hè stu mudellu chì costa 4000€, ma misura 4,20 metri. Ci anderia bè.
    </p>
    <p>
     10. Un CD o un DVD fràgicu.
Sapendu ch'elli ci sò tanti CD è DVD fràgichi ch'è di pianete extrasolare stimate à stu ghjornu, vi lascia abbastanza scelta. 
A nostra selezzione : 
CD :
    </p>
    <p>
     DVD :
    </p>
    <p>
     11. Un tee-shirt cù un nome, ma micca u bonu.
Un tavulone in punti di croce, un guatru persunalizatu, un tee-shirt pocu impreme, basta ch'ellu si veca u nome di a persona destinataria. Siate fine : sì u rigale hè per Matteu è ch'ellu ci h scrittu François, ùn marchja micca, si saperà ch'è vo avete fattu à posta. Pruvate piuttostu Matteu/Matéo, Aurélie/Orélie, Ghjulia/Djoulia, o allora u cungome pùzzicu : Cricri, Réré, Toto, Soso.
    </p>
    <p>
     12. Un pesciu chì canta.
In u filu di a cacahuète musicale, ma cù una riferenza culturale : quelli chì anu vistui Soprano capisceranu. 
U pesciu chì canta : da 28 à 34 €
    </p>
    <p>
     13. Un rigalu fattu da u vostru zitellu.
Una scultura in pasta di sale, una cullane di paste, un tavulone à a gouache : almenu chì u vostru zitellu ghjovi à qualcosa. Nimu averà u curagiu di dì ch'ellu hè goffu quantu i rigali seranu spacchittati. Invece, ùn mettite micca a vostra figliulanza in a cunfidanza : puderia ammusciassi ch'è vo vi ne ridite di i so doni artìstichi, o allore ridene è cappià a bomba davant'à tutti : Babbu è Mamma m'anu dettu di fà un cosu goffu perchè ch'elli ùn ti tenenu micca caru !". Tandu, site male.
    </p>
    <p>
     14. U "mulet" cù a so banda bleu-blanc-rouge.
Magnificu. 
A banda cù u "mulet" : 10,99 €.
    </p>
    <p>
     15. Una scultura in chjòppule di mare. O in sùveru.
Quand'è no vi parlavamu di l'orrori di i magazini di ricordi : hè goffu, piglia u spaziu, dunque hè perfettu. A mo preferenza và à sta tavulinata d'òstrice chì ghjocanu à u poker, ch'aghju trovu in Grecia, ma ùn aghju u ligame per cumpralla. Scusate.
    </p>
    <p>
     O sinnò l'acellu : 25,14 €
    </p>
    <p>
     U rigalu ch'ellu ùn ci vole veramente micca à fà : un animale. Tuttu u mondu hà pensatu à rigalà un cane, un ghjattu, un hamster o un pesciu rossu à qualchissia per impuzzichilli a vita. Gattiva idea : hè à l'animale ch'è vo impuzzicate a vita, è à ellu ch'è vo fate un rigalacciu goffu. È ùn v'hà dumandatu nunda. 
Ùn avete sempre micca idee è site à corri corri ? In e selezzione di i magazini in linea, belli sessisti è belli goffi duverete truvà qualcosa di bè, per a vostra felicità è per a sfurtuna di l'altru (ti ringraziu boulanger.fr).
    </p>
    <p>
     Amparate u corsu (o u francese ?) : l'articulu si trova quì.
    </p>
   </div>
  </body>
 </text>
</TEI>
