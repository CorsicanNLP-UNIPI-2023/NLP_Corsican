<TEI>
 <teiHeader>
  <fileDesc>
   <titleStmt>
    <title>
     Cumu salvà l’ospidali nustrali in quattru è trè sette
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Cumu-salva-l-ospidali-nustrali-in-quattru-e-tre-sette_a2552.html"/>
     <date>
      Wed, 01 Mar 2017 10:32:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       MAGAGNA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Cumu salvà l’ospidali nustrali in quattru è trè sette
   </head>
   <div type="excerpt">
    <p>
     In u so rapportu annuale, a Corte di i Conti s’inchieta di a gestione di l’ospidali corsi. E perdite sò tamante, più di 17 milioni in Aiacciu, più di 7 milioni in Bastia. A ragiò di a bancarotta hè chjara, scrivenu i magistrati. L’impiegati sarebbinu troppu numerosi ma guasi sfaccendati postu chì i malati è l’atti medicali sò troppu scarsi. Eppuru cresce l’attività d’un ospidale hè faciule. Eccu u nostru rèfice.
    </p>
   </div>
   <div type="content">
    <p>
     Ecotaxe, hôpitaux corses, CRS... : les cartons rouges de la Cour des comptes https://t.co/KArfIrdLdX pic.twitter.com/Y9Qov8veJk
— Les Décodeurs (@decodeurs) 9 février 2017
    </p>
    <p>
     1/ Chì ognunu fessi un sforzu per esse appena di più malatu
Diventà imbambuccitu, stroppiu o depressivu. L’occasioni di ritruvassi nant’à un lettu di l’Assitenza Pùblica ùn mancanu : stamburizzà à a porta d’un maffiosu da dumandà a prutezzione di u liturale, ingolle una fetta di pulenda industriale cù una Vache-qui-rit, imprestà una pistola à un zitellu, cunduce briacu merzu...
    </p>
    <p>
     2/ U selfinacciu
Apre un serviziu pupulare di radiugrafia in selfie, scanner in selfie, IRM in selfie, da seduce a giuventù chì puderà mandà millaie di mortesecche « duck face » nant’à Snapchat !
    </p>
    <p>
     3/ Fassi operà o ammuzzà pè nunda
Cusì pè u piacè, pè a bellezza di u gestu, ch’ella crescessi l’attività di i chirurgichi. S’omu cerca, òrgani o membre inùtuli, ci n’hè parechji : l’orechje di i prugrammadori di NRJ, e ghjambe di i geek, u cerbellu di u mo cugnatu...
    </p>
    <p>
     4/ Dumandà à u persunnale ospidalieru di travaglià di manere sulidaria è participativa
 Fà una chjama pè ficcà una sciringa, un'operata pè purtà un brancale, esse vinti intornu à u lettu d’un disgraziatu chì hà chersu un bichjeru d’acqua... 
Aiò, tutti, operai tronchjuli è paisani sgalabati hè venuta l’ora di furbisce falce è martellu è di ritruvassi à l’urgenze.
    </p>
   </div>
  </body>
 </text>
</TEI>
