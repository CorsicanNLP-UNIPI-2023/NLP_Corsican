<TEI>
 <teiHeader>
  <fileDesc>
   <titleStmt>
    <title>
     Perchè i fast-food sò un paradisu
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Perche-i-fast-food-so-un-paradisu_a2156.html"/>
     <date>
      Sun, 22 Feb 2015 23:32:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       MAGAGNA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Perchè i fast-food sò un paradisu
   </head>
   <div type="excerpt">
    <p>
     O surè, o fratè, aprite l'ochji ! U benestà hè custì. À u pede di e muntagne, à a periferia di e cità, à u sboccu di l'autostrada, u fast-food ci aspetta. Stu locu ci ricolma di gratitutine. Eccu perchè.
    </p>
   </div>
   <div type="content">
    <p>
     1) L'architettura hè muderna, i culori acìduli, alegri, framanti. Ùn ci hè micca murzu nantu à u tettu. 
2) Ci hè un persunagiu dissegnatu, un amicacciu « ultrafun » chì ci face « coucou » da luntanu. Ci si pare d'avè òndeci anni « forever ». 
3) I risichi sò minimi. A nutritura hè molle è tepida, e trippette tracalde in salsa piverunosa sò tabù. 
4) Simu in cumunione cùn tutti l'esseri umani chì, a listessa òra, in Bali, in Milwaukee, in Budapest o in Gif-sur-Yvette si sciaccanu un cheese assulutamente identicu (mentre chì a pulenda puzza l'identità mischinella è a paura di a mundializazione). 
5) I nostri sgaiuffi ingrassanu in pace : ùn ci hè bisognu di precuralli ch'elli si techjinu. 
6) I più chjuchi sò siguri d'entresine in casa cùn un rigalu ghjittevule chì i Chinesi anu fabricatu apposta per elli, cùn amore, senza dumandà à esse pagati. 
7) Simu sempre servuti da l'impiegatu di u mese, o quellu di u mese scorsu. Un impiegatu « trè stelle ». 
8) Si pò manghjà cùn e dite : u piacè di a transgressione hè maiò. 
9) Ci hè sempre un umatale, un custodiu da impedisce chì qualchisia v'arrubi i pomi fritti (si pò lascià a pistola in vittura). 
10) Ùn si pò micca staziunà à u cuntuaru. Sò sbanditi i briaconi chì ci chjamanu pè appughjà a so paghjella, e croce chì parlanu forte, e turnate chì ci arruvinanu. 
11) Simu di siguru omi di u XXIu seculu : u passatu dorme in lu campusantu chì hè statu cupertu quandu elli anu fattu u parking. 
12) Ci sentimu « rè di u mondu » : per noi soli, anu stirpatu l'Indiani di l'Amazonia è postu u sojà OGM pè rimpiazzà a furesta.
    </p>
   </div>
  </body>
 </text>
</TEI>
