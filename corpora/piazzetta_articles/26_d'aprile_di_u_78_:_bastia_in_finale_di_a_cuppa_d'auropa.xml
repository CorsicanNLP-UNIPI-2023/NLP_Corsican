<TEI>
 <teiHeader>
  <fileDesc>
   <titleStmt>
    <title>
     26 d'aprile di u 78 : Bastia in finale di a cuppa d'Auropa
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/26-d-aprile-di-u-78-Bastia-in-finale-di-a-cuppa-d-Auropa_a1758.html"/>
     <date>
      Sat, 26 Apr 2014 16:13:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       CULTURA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    26 d'aprile di u 78 : Bastia in finale di a cuppa d'Auropa
   </head>
   <div type="excerpt">
    <p>
     36 anni fà, Bastia ghjucava una finale di cuppa d'Auropa... in un fanghicciu.
    </p>
   </div>
   <div type="content">
    <p>
     S'è vo ùn l'avete campata, di l'epupea di Bastia ne cunniscite parechji affari : una canzona d'Hubert Tempête, una vittoria in a neve in Torino cù Chariots de Feu di Vangelis, un paghju di guanti rossi è "Castellini n'en revient pas". 
Cunniscite a bella storia : sette vittorie cunsecutive contr'à Lisbona, Newcastle, Torino. Una chjiba 7 à 2 in quarti di finale contr'à Iena, è un macciu di legenda contrà i Grasshoppers di Zurich è una rete di Claude Papi :
    </p>
    <p>
     Eppo ci fù a finale contr'à u PSV Eindhoven. Tandu e finale di cuppa UEFA si ghjocanu in duie partite, andata è ritornu. L'andata si ghjoca in Furiani. 
Ma ci hè statu un veru dilluviu nant'à a Corsica. Hè piossu à rivocchi durante ore è ore. Nant'à u terrenu d'Armandu Cesari l'acqua s'appozza è si cerca di caccialla quant'ellu si pò : stagnoni, spazzòsule, sacchi di cimentu... ùn ci hè nunda à fà. 
Hè chjara ch'ellu ùn si pò ghjucà. Ma ci hè un almanaccu à rispettà. Da quì à qualchì settimana principia u mundial argentinu. L'arbitru iugoslavu Maksimovic ùn vole sente nunda. 
Durante novanta minuti u purtiere neerlandese Van Beveren caccia tutti i tiri di l'attaccanti bastiacci. È nant'à a sola azzione di a partita induv'ellu hè battutu, hè... un pozzu d'acqua ch'impedisce u ballò di francà a linea. 
Finisce zeru à zeru. Pè a prima volta in st'epupea bastiaccia, u SECB ùn vince in casa soia. N'hè finita di i sogni di cuppa. 
À u ritornu i leoni di Furiani ùn tenenu u colpu. Disfatta trè à zeru. 
Chì saria stata sì a partita andata si saria ghjucata in cundizioni nurmali ? Ùn si saperà mai... 
Qualchì leia :  L'epupea nant'à Spiritu Turchinu  U situ Bastia 78  U ducumentariu di Michel Moretti fattu in u 1988 
È di siguru u filmettu di Jacques Tati è a so figliola Sophie Tatischeff, "Forza Bastia" da vede nant'à Vimeo
    </p>
    <p>
     Nò, hè un ghjucadore di u PSV cù a maglia bastiaccia.
    </p>
   </div>
  </body>
 </text>
</TEI>
