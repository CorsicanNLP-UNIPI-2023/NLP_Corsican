<TEI>
 <teiHeader>
  <fileDesc>
   <titleStmt>
    <title>
     Visitate u museu Fesch !
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Visitate-u-museu-Fesch-_a1035.html"/>
     <date>
      Mon, 21 Feb 2011 00:41:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Visitate u museu Fesch !
   </head>
   <div type="excerpt">
    <p>
     Quale hà dettu chì a cultura è i musei ùn interessavanu à nimu in Corsica ? Visitate i nostri musei nanzu ch'ellu ùn ci fermi più nunda...
    </p>
   </div>
   <div type="content">
    <p>
     Infine appena d'originalità ind'è i trafficoni nustrali. Dopu à i tràffichi di droga, d'arme è i braccasgi , eccu u tràfficu d'opere d'arte. Ci scambia. 
A storia di l'arrubecciu calamitosu di u museu Fesch è di u ladru chì si face arrubà, ci vulia à inventalla. È quale simu ? 
Sta storia vene dopu à quella di l'omu chì s'hè messu una fucilata... è chì hè statu cundannatu à un annu di prigiò. L'Aiaccini sò in forma, aspettemu u svegliu di i Bastiacci per fà peghju. 
U mèritu di st'affare serà quellu di fà appena di pubba per u museu Fesch. Tutti i media parigini anu ripigliatu sta frasa : Riche de 400 toiles exposées sur quatre niveaux, le musée d'Ajaccio abrite la plus importante collection de peinture italienne en France après celle du Louvre. 
Avà, tuttu u mondu a sà ! Prufittemune dunque per fà appena di pubba à i musei corsi : 
- In Merusaglia pudete arrubà una calzetta di u Babbu di a Patria à u museu Pasquale Paoli.  - À u museu d'Aleria pudete sempre circà di parte cù un pezzu di ceràmica rumana.  - In Corti pudete sempre pruvà d'arrubà una fattoghja niulinca à u museu di a Corsica.  - In Bastia nisuna inchietutine, e vitrine di u museu sò sempre viote.  - In Livia  pudete parte cù u cubitus di a Donna di Bunifaziu, a nostra vechjetta a più antica. 
Dunque, prufittate di visità i nostri musei nanzu ch'ellu ùn ci sia più nunda da vede. 
Per finisce, sàppiate chì l'arrubbecciu di u museu Fesch ùn hà nunda à chì vede cun l'affare Bastelica-Fesch.
    </p>
   </div>
  </body>
 </text>
</TEI>
