<TEI>
 <teiHeader>
  <fileDesc>
   <titleStmt>
    <title>
     I Catalani volenu sbattizà a "Plaça d'Espanya" di Barcellona in "Plaça David Bowie"
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/I-Catalani-volenu-sbattiza-a-Placa-d-Espanya-di-Barcellona-in-Placa-David-Bowie_a2332.html"/>
     <date>
      Thu, 14 Jan 2016 23:11:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    I Catalani volenu sbattizà a "Plaça d'Espanya" di Barcellona in "Plaça David Bowie"
   </head>
   <div type="excerpt">
    <p>
     Iè, si pò trattà in un articulu di a morte di David Bowie è di a brama d'indipendenza di i Catalani. In Barcellona hè stata lanciata una petizione per scambià u nome di a "Piazza di Spagna".
    </p>
   </div>
   <div type="content">
    <p>
     I Catalani sò forse appena stufi di vede una di e piazze di Barcellona chjamassi "piazza di Spagna". È cum'elli sò dinù colmi di tristezza dapoi a morte di David Bowie, hè stata lanciata una petizione per ch'ellu sia scambiatu u nome in "Plaça David Bowie". 
Bon, hè dinù una risposta à a petizione "per scambià u nome di a Piazza di Spagna in Piazza Artur Mas", di u nome di u lider indipendentistu catalanu. 
Hè appena cum'è sì i Bastiacci dumandavanu u scambiamentu di a Piazza Santu Niculà in "Piazza Gilles Simeoni". Appena và bè, ma ùn ci vole micca à deccunà non più. 
Ma in Corsica allora, chì puderiamu scambià cum'è nomi ? 
Saria forse ora di sbattizà i carrughji "rue Marbeuf" di Carghjese è a "rue Comte Marbeuf" d'Aiacciu (sapete, quellu chì hà "pacificatu" a Corsica). 
Chì fà di i numerosi lochi di Corsica chì rendenu omagiu à Clémenceau ? Hè u simpàticu Georges chì avia lanciatu : "la solution au problème corse ? Cinq minutes d'immersion totale". 
In quant'à quellu di a "rue Alsace Lorraine", ci dumandemu ciò ch'ellu face in Calvi. 
Bon, dopu ci firmanu unepochi di "café de France" appena da per tuttu, è centinaie di nomi goffi di residenze è di lotissements. 
Allora perchè micca principià cù un carrughju David Bowie ?
    </p>
   </div>
  </body>
 </text>
</TEI>
