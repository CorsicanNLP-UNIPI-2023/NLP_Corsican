<TEI>
 <teiHeader>
  <fileDesc>
   <titleStmt>
    <title>
     Un centru cummerciale plasticatu... da un cignale
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Un-centru-cummerciale-plasticatu-da-un-cignale_a1053.html"/>
     <date>
      Thu, 10 Mar 2011 02:11:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Un centru cummerciale plasticatu... da un cignale
   </head>
   <div type="excerpt">
    <p>
     L'affare ùn si passa micca in Corsica, ma in Meurthe-et-Moselle. Un cignale arrabbiatu hà messu a panicca in un centru cummerciale nanzu di distrughje u salottu d'un piluccheru. Interpellatu, l'animale hè statu tombu.
    </p>
   </div>
   <div type="content">
    <p>
     Precisemu ch'ella ùn hè micca una magagna (andate à vede l'articulu nant'à u situ di TF1). 
Semu in Frouard, a simpàtica banlieue di Nancy. Un animalottu di 60 chilò hè spuntatu eri in u centru cummerciale per mette appena di panicca. 
D'appressu à i testimonii, u cignale hà cumminciatu cù u magazinu di prufumi Marionnaud (pè ride appena). Dopu per scallassi s'hè affaccatu in u supermercatu Leclerc, à u rayon frutti è legumi. In piena forma, hà finitu per stripà u salottu d'un piluccheru. Custì, hè statu un veru macellu : 
"Le sanglier s'est senti piégé: il a massacré le salon de coiffure, il a arraché les lavabos, on a même dû couper le courant, puisqu'il y avait des sèche-cheveux en marche", hà spiegatu un testimone spaventatu davant'à u scempiu. 
Ci hè vulsutu l'intervenzione di e forze di l'ordine per piantà u cignale arrabbiatu. L'animale hè statu tombu. 
Cumu spiegà stu gestu ? Militante altermundialistu anti-cunsumazione ? Gestu addisperatu d'un militante pro-Kadhafi ? O anti-cacciadore ? Vuluntà di seguità a mossa di e rivuluzione arabe ? Aspettemu sempre e cunclusioni di l'inchiesta. 
Sì ancu i cignali cummencianu anch'elli à mette a panicca è à vulè fà a rivuluzione, semu male. Unu và bè, ma hè quand'ellu ci n'hè parechji ch'elli ci sò i prublemi. È imaginate si a cuntagione tocca a Corsica... Ancu di grazia chì i cignali ùn vanu micca nant'à Facebook.
    </p>
   </div>
  </body>
 </text>
</TEI>
