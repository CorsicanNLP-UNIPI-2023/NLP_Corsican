<TEI>
 <teiHeader>
  <fileDesc>
   <titleStmt>
    <title>
     Pintsoudoucide
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Pintsoudoucide_a2232.html"/>
     <date>
      Thu, 11 Jun 2015 10:33:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Pintsoudoucide
   </head>
   <div type="excerpt">
    <p>
     Da l'amparera di u corsu à u massacru di i pinzuti : a « charte des langues régionales et minoritaires » letta da Jean-Luc Mélenchon
    </p>
   </div>
   <div type="content">
    <p>
     Sta settimana, Jean-Luc Mélenchon a s'hè cacciata una volta di più contr'à a "cartula di e lingue regiunale è minuritarie" nant'à u so blog.
    </p>
    <p>
     Ùn vole micca chì a Francia ratifichessi a cartula, cum'ellu vene di prumettela François Hollande. Dimentichemu i so stridi, a so paranoia, a so zerga perpètua è femu una lettura caritatèvule di i so argumenti chì simu, dinù noi, primurosi di demucrazia, di repùblica, di cultura puru s'ellu ci piglia per una mansa di « ploucs » facisti.
    </p>
    <p>
     Cacciata numeru unu : sì e lingue spariscenu a repùblica ùn c'entre per nunda 
Mélenchon torce a storia è nega tutta vuluntà culuniale è tutta oppressione. A lotta trà una lingua duminante impurtaticcia è a lingua di u lucale ùn hè mai esistuta. Indocu. Ci hè da ride. 
Ed ellu chì si vanta sempre di difende u più debule è l'oppressu in st'affare custì sustene u più forte.
    </p>
    <p>
     Cacciata numeru dui : a lege aurupea introduce a discriminazione trà e lingue
U statu hà da aiutà l'occitanu, u bascu o u corsu ma urganizà a relegazione di e lingue di i migranti.  Allora po custì, si pò dì chì Jean-Luc « se mélanche les pinceaux »… 
Ci vuleria à insignà u pulunese à i Pulunesi chì travagliavanu in le mine è micca u francese ? Ci vuleria à rinunzià à i cuncetti di lingua ufficiale o naziunale ? Dì d'una lingua ch'ella hè « strangera », ghjè un idea scema, razzista ? 
Ùn capimu più nunda. Ramintemu quantunque à nostr'omu chì u purtughese, l'arabu, u wolof, u chinese o u berberu, un sò micca lingue minacciate.
    </p>
    <p>
     Cacciata numeru trè : ubligà zitelli di tutte e mamme à amparà a lingua di u lucale ghjè un'oppressione maiò. 
Sì Mélenchon si stalla à u strangeru s'hà da chjode in casa ? S'ellu decide di campà in Quimper, in Bayonne o in Bastia è s'ellu deve amparà una lingua nova si lamperà in mare ? Dice st'omu ch'ellu ci tene à a diversità culturale ?...umbeh. In scola, si pò impone e matemàtiche, a filusofia, a storia, a musica, u francese ma micca u corsu ? 
U fondu di u so pensà u cunniscimu : u francese ghjè a lingua di i diritti di l'Omu, una lingua nòbile, universale è l'altre, e minute, sò linguaccie roze.
    </p>
    <p>
     Cacciata numeru quattru : a lege aurupea hà da favurizà e discriminazione ètniche, l'ugualità di i citatini davant'à a lege è i servizii pùblichi un serà più guarantita.
Cunniscite u sindrome di a pendita sculisciante ? Sì un gruppu ottene un dirittu linguisticu pocu à pocu hà da dumandà altri diritti, pigliàssi per una razza superiore, impone a segregazione. D'altronde l'orìgine di a « Charte » hè fascista, neoliberale, diabòlica.... Avemu capitu. 
Si principia per amparà una canzona di Pampasgiolu è si finisce in dittatura incù milizie linguìstiche è pinzutucidiu. Ci dà a tremulella stu Melenscione.
    </p>
   </div>
  </body>
 </text>
</TEI>
