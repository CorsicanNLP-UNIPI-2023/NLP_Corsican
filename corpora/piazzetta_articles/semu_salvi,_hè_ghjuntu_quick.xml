<TEI>
 <teiHeader>
  <fileDesc>
   <titleStmt>
    <title>
     Semu salvi, hè ghjuntu Quick
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Semu-salvi-he-ghjuntu-Quick_a981.html"/>
     <date>
      Tue, 28 Dec 2010 08:01:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Semu salvi, hè ghjuntu Quick
   </head>
   <div type="excerpt">
    <p>
     Eccu, a Corsica entre infine in a civilizazione ! Pudete tichjavvi di rubbaccia in u più grande Quick di Francia chì si trova in Furiani.
    </p>
   </div>
   <div type="content">
    <p>
     Finitu u tempu di e baracche di panzetta è di figatellu e sere di macciu in Furiani. Hè natu davant'à u stadiu Armand Cesari u più grande Quick di Francia : 800 metri quatrati (a ci dice Corse-Matin di u 22 nuvembre). 
Iè, u più grande di Francia... ind'è noi ! Seremu cusì famiti o cusì baulli pè merità un tale onore ? 
Bon và bè, ùn cumminciate micca : "oui mais ça va créer des emplois"... và bè, a sapemu. Ma forse qualchì picculu cummerciu di ristorazione chjuderà. 
Ùn vale a pena non più di facci u colpu di u "oui mais vous n'êtes jamais contents, vous êtes contre la modernité, vous êtes archaïques..." À noi dinù ci piacenu i hamburgers, u Coca è i pomi fritti belli grassi, ùn vi feremu micca a lezzione nant'à a malbouffe. 
Và bè dinù chì di tutte manere, a mundializazione hè cumminciata face un pezzu è finiscerà un ghjornu per ammazzacci. 
Ma quantunque... U sìmbulu hè forte. Avà u circondu di Bastia s'assumiglia à n'importa qualessu lucacciu di Francia, à a periferia sinistra di n'importa qualessa cità di Seine et Marne. 
U mudellu hè u listessu da per tuttu : lotissements senza anima nè identità, centri cummerciali, fast food... A cunsumazione à buzeffu cum'è unicu mudellu di sviluppu. Per ciò chì hè di e radighe, a storia, si ripasserà. A Corsica scambia à vitezza grande V, l'avete sott'à l'ochji. 
A pupulazione scambia, cresce, ci volenu case custruite in furia, lochi per dalli à manghjà è falli spende i so soldi. I pulitichi rispunsèvuli di stu sviluppu anarchicu ùn si rendenu mancu contu di i disguasti ch'elli facenu. 
È di siguru, corci ch'è no semu, cumplessati da a nostra isuluccia, da u nostru paisucciu, sottu sviluppati, in mancanza di i sìmbuli di a cultura duminante (quella di a télé, di a pubba è di e serie americane) cum'è no semu cuntenti di sta ricunniscenza tamanta : avà pudemu tichjacci in u Quick u più grande di Francia. 
Dapoi a so apertura, u fast food di Furiani hè pienu à tappu. A mundializazione cuntinuveghja di sfragellà l'indentità è e culture, è ne semu i più cuntenti.
    </p>
   </div>
  </body>
 </text>
</TEI>
