<TEI>
 <teiHeader>
  <fileDesc>
   <titleStmt>
    <title>
     Cumu a French Connection hà impuzzicatu l'America
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Cumu-a-French-Connection-ha-impuzzicatu-l-America_a2075.html"/>
     <date>
      Sun, 14 Dec 2014 00:47:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Cumu a French Connection hà impuzzicatu l'America
   </head>
   <div type="excerpt">
    <p>
     Si parla di "French Connection" ma si puderia parlà di "Corsican Connection". Un ducumentariu passatu nant'à France 3 conta sta storia. Da vede !
    </p>
   </div>
   <div type="content">
    <p>
     Serà a surtita di u filmu La French chì hà rilanciatu l'interessu pè a French Connection ? 
Un ducumentariu interessante intitulatu "French Connection : Quand Marseille empoisonnait l'Amérique" hè passatu nant'à France 3 è vi conta l'orìgine è a storia di st'organizazione criminale. 
Per quessa ci vole à andà in Marseglia, in l'anni 60. Tandu, l'eroina face un sterminiu à i Stati Uniti. Ancu di più ch'è a guerra di u Viet Nam. L'Americani si n'avedenu chì a rubbaccia parte da Marseglia. Nixon, presidente novu elettu in u 1969, prumette d'agisce ma a lotta contr'à a droga ùn hè una priurità pè u guvernu di Pompidou. 
Semu vicini di l'incidente diplomaticu quandu u ministru di l'internu francese, Raymond Marcellin dice : "C’est votre problème, pas le nôtre, puisque ce sont les Américains qui consomment !" 
Sott'à a pressione, i Francesi finisceranu per metteci i mezi è circà di fà piantà a pruduzzione è u trafficu di droga. Hè ciò ch'ellu conta stu filmu passiunante di David Korn-Brzoza. 
I testimoni di l'epica sò interrugati. Pulizzeri, ma dinù trafficanti. Unu dice : "Ne pensons pas aux gens qui meurent, pensons aux sous que ça rapporte. Vous avez toute la philosophie du Milieu dans cette phrase". 
Eroi è banditi d'onore ? Un altru dice : "On n’a pas empesté la France, on a empesté les Américains. Moi, j’en avais rien à foutre des Américains". 
Tandu a Corsica ùn hè micca tocca da a droga, ùn hè ancu un mercatu. Ma si ritrovanu parechji Corsi in stu trafficu è si puderia parlà di "Corsican Connection". 
U filmu mette dinù in risaltu a difficultà di luttà contr'à stu trafficu. Per ùn micca parlà d'impussibilità. U filmu finisce cun ste parolle d'un anzianu di a French : "il y a trop de pognon à gagner". 
Cinquant'anni dopu, a Corsica hè diventata un mercatu di cunsumazione tamantu pè i trafficanti di droga. Avà, hè quì ch'ella face un sterminu. "Moi, j'en ai rien à foutre qu'on empoisonne les Corses", deve pensà qualchissia in qualchì locu... 
French Connection : Quand Marseille empoisonnait l'Amérique  di David Korn-Brzoza, 1 ora è 40. da vede :
    </p>
   </div>
  </body>
 </text>
</TEI>
