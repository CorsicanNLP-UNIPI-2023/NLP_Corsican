<TEI>
 <teiHeader>
  <fileDesc>
   <titleStmt>
    <title>
     U 17 nuvembre hè u "Kostadinov Day"
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/U-17-nuvembre-he-u-Kostadinov-Day_a1441.html"/>
     <date>
      Mon, 17 Nov 2014 09:35:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       FUTBOL
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    U 17 nuvembre hè u "Kostadinov Day"
   </head>
   <div type="excerpt">
    <p>
     Nuvembre ùn hè micca solu u mese d'Halloween, di e castagne (o ciò chì ne ferma...) è di a salviata. Ci hè dinù u "Kostadinov Day".
    </p>
   </div>
   <div type="content">
    <p>
     U 17 nuvembre 1993 hè appena u Ponte Novu di u futbol francese. L'Equipe de France deve piglià un puntu per qualificassi è andà à a World Cup 94 à i Stati Uniti. Basta un picculu puntu, un match nul goffu goffu è nimu vede cumu si puderia passà altrimenti. Ma in faccia d'elli ci hè una squadra di scemi, a Bulgaria di l'azizoni Stoitchkov, Letchkov, è di u barbutu Trifon Ivanov. 
A partita principia bè, à u 32esimu minutu Eric Cantona mette u ballò in fondu à a rete, 1 à 0 pè i Bleus. U più duru hè fattu è Thierry Roland face u maccu nant'à TF1 : "cette fois mon p'tit Jean-Mimi, je crois que c'est in ze pocket !" 
Ùn a sanu ancu ma oghje hè u ghjornu di gloria d'Emil Kostadinov. 37esimu minutu, corner pè a Bulgaria. U tippu mette una capataccia : 1 à 1. U Parc des Princes si tace è Thierry Roland cummencia à sudà. 
U segondu tempu hè una partitaccia. A Francia ghjoca cù a paura è i Bulgari, scatinati sanu ch'ellu s'hà da passà qualcosa. U ventu gira. 
Fermanu cinque minuti à ghjucà. U publicu canta "on est qualifié, on est qualifié, on est, on est..." è Thierry Roland lampa e so magagne fràgiche, appena troppu cunfidente. "Vous savez où ils ont réservé leur hôtel nos Bleus ? Jean-Pierre Papin va enfin visiter Los Angeles !" 
Ma chì ghjoca in l'Equipe de France ci hè dinù David Ginola. Fermanu 20 seconde. Coup-franc vicinu di l'angulu per a Francia. Ginola face n'importa chè è manda un centru n'importa cumu, qualificatu più tardi da Gérard Houiller di "crime contre l'Equipe de France". U selezziunadore francese peta un piombu in cunferenza di stampa è accusa "El Magnifico" d'avè mandatu "un exocet à travers le cœur du football français". Iè iè. 
Fermanu 10 seconde. Kremenliev ricupereghja u ballò, chì face a passa à Balakov chì dà à Penev. 
Fermanu 5 seconde. Penev manda in davant'à u nùmeru 7 bulgaru, Kostadinov. 
Fermanu 3 seconde, a Francia hè sempre qualificata. Kostadinov entre in a difesa francese, cuntrolla u ballò è arma u so tiru. I difensori sò innù u brocciu. 
Ferma 1 seconda. Kostadinov manda un pichju sott'à a transversale. 2 à 1. A Francia fidighjerà a cuppa di u mondu à a televisiò, a Bulgaria si qualificheghja. 
90+10 : Tuttu ciò chì Thierry Roland trova à dì hè : "OYOYOYOyoyoyoyoyo..." 
Traumatizata, a Francia metterà una bella stonda à rimettesine. 
Dapoi stu ghjornu, u 17 nuvembre hè festighjatu in parechji lochi di Corsica è pè certi Emil Kostadinov hè diventatu un veru diu.
    </p>
    <p>
     Fattu u 17/11/2012  Messu à ghjornu u 17/11/2014
    </p>
   </div>
  </body>
 </text>
</TEI>
