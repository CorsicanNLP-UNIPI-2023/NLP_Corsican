<TEI>
 <teiHeader>
  <fileDesc>
   <titleStmt>
    <title>
     L'invasione di i clubs corsi
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/L-invasione-di-i-clubs-corsi_a1575.html"/>
     <date>
      Sat, 25 May 2013 11:42:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       FUTBOL
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    L'invasione di i clubs corsi
   </head>
   <div type="excerpt">
    <p>
     Thiriez avia dettu chì Bastia "nuit à l'image du football français". Trippa per ellu è pè u foot business, ci seranu dui clubs bastiacci prufessiunali quist'annu chì vene...
    </p>
   </div>
   <div type="content">
    <p>
     U CAB hà riesciutu una prova chì nimu aspettava. Battendu à Créteil mentre chì Mandrichi battia à Fréjus, l'altru club bastiacciu riesce una doppia accessione in dui anni. Si ritruverà dunque prufessiunale quist'annu chì vene. 
Peccatu chì u GFCA ùn appia riesciutu à mantenesi in L2. Averia fattu un bellu doppiu derby è una bella seria di pena in capu pè i membri di a cummissione di disciplina di a LFP... 
In tantu a pena in capu serà dinù per a CAB pè a gestione di u stadiu di Furiani è di a so famosa "plus belle pelouse d'Europe". 
Ma femu u paragonu : 
Parigi :  2 milioni d'abitanti, 1 club prufessiunale.  Bastia : 43.000 abitanti, 2 clubs prufessiunali. 
Vene à dì chì sì Bastia avia a pupulazione di a capitale di a Francia, averia 93 clubs prufessiunali. 
Quandu si sà e difficultà ch'elli anu scuntratu quelli chì anu pruvatu di fà un "segondu grande club pariginu" (Red Star, Paris FC, Matra Racing, Saint-Denis Saint-Leu...) ci hè di chè surride. 
Allora avà, cosa si pò sperà per u futbol corsu ? Mandà un terzu rapresentente in L1 ? O mandà à Antisanti, Prupià o l'US Corti in National ? L'invasione di i clubs corsi in u futbol francese s'arresterà quì ?
    </p>
   </div>
  </body>
 </text>
</TEI>
