<TEI>
 <teiHeader>
  <fileDesc>
   <titleStmt>
    <title>
     Perchè u tempacciu ùn finisce più
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Perche-u-tempacciu-un-finisce-piu_a1531.html"/>
     <date>
      Fri, 05 Apr 2013 11:38:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Perchè u tempacciu ùn finisce più
   </head>
   <div type="excerpt">
    <p>
     I primi ghjorni d'aprile sò i "pristaticci", i ghjorni chì u mese d'aprile hà imprestatu à u mese di marzu, d'appressu à a legenda. Ma cù a crisa, quist'annu i pristaticci ùn finiscenu più...
    </p>
   </div>
   <div type="content">
    <p>
     L'antichi avianu una spiegazione pè u tempacciu frequente di i primi ghjorni d'aprile : hè a fola di i ghjorni pristaticci (da u verbiu "imprestà"). 
A storia dice chì à u mese di marzu, un pastore (un picuraghju) si ne ridia di u mese di marzu. L'inguernu era compiu è u pastore a s'avia francata. E pecure eranu grasse, i so casgi tamanti, i so brocci belli bianchi... è allora si muntava appena a sega. Dispettosu, si magagnava à u mese di marzu : 
« Marzu, catarzu, figliolu d’un bugnone, facciu l’agnelli tamanti è muntoni, u brocciu tamantu è spurtoni » è cuntinuvava à ride... 
Ma u mese di Marzu hè un biscone. Vole vindicassi è dumanda à u mese d'Aprile d'imprestalli dui o trè ghjorni per vultà à metteli una concia : 
« O Aprile, u mo fratellu, imprestami u primu è u dui, ch'aghju da fà penta u falsu picuraghju ». 
Sulidariu, Aprile li risponde : 
« U primu u tengu per mè. Ma t'imprestu u dui è u trè » 
Tandu, cum'è un Schwarzenegger, Marzu volta i primi ghjorni d'aprile per fà nasce timpesta, toni, saette, acqua à sechje è ancu neve per punisce u pastore appena troppu pretensiunutu. 
Cusì si spiega chì u tempu hè sempre gattivu u dui è u trè d'aprile. 
Ma quist'annu, i pristaticci a s'allonganu è ùn sò ancu finiti. Serà forse colpa à a crisa è à Aprile chì hà messu parechji chjodi à Marzu. 
Da leghje : parechje versioni di sta fola : nant'à Wikipedia, u blog di Canonici è u situ In punta di lingua.
    </p>
   </div>
  </body>
 </text>
</TEI>
