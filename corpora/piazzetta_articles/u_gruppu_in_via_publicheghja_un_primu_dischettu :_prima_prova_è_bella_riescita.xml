<TEI>
 <teiHeader>
  <fileDesc>
   <titleStmt>
    <title>
     U gruppu In Via publicheghja un primu dischettu : prima prova è bella riescita
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/U-gruppu-In-Via-publicheghja-un-primu-dischettu%C2%A0-prima-prova-e-bella-riescita_a2613.html"/>
     <date>
      Sat, 19 Aug 2017 17:42:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       CULTURA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    U gruppu In Via publicheghja un primu dischettu : prima prova è bella riescita
   </head>
   <div type="excerpt">
    <p>
     Intitulatu « Una cria di quì », u dischettu ci prupone 10 belle canzone. Ascoltu è conturesu.
    </p>
   </div>
   <div type="content">
    <p>
     Da e prime note di a prima canzona si sà chì quì, simu più vicinu di Neil Young ch’è di Patrick (Patriiiiiick!) Bruel. 
Una ghitarra (Florian Guéniot), un viulinu (Nicolas Pasquali), un bassu (Rémi Roustan), una batteria (Filippu Guerrini) è, last but not least, a voce di Marianghjula Agostini : un gruppu riduttu à l’essenziale inspiratu da i soni è da u spiritu di l’americana  (country, folk), cumu si diceria in a rivista Rock&amp;Folk. 
Sintetizori pumposi, cori virili, sciroppu di zuccheru o parolle grandiloquente chì glorificheghjanu l’identità ùn ne sinterete quì. 
L’accunciamenti sò sobrii, a ritmica impecchevule, a ghitarra onnipresente (accustica, elettrica, in bottleneck) è sopr'à què, ci hè un viulinu è una voce chì cantanu canzone ben scritte da Fréderic Antonpietri (chì signa tutte e musiche), Marcu Biancarelli, Olivier Ancey o Jean-Yves Acquaviva.
    </p>
    <p>
     Ci truverete frà d’altre : 
- Un futuru classicu : « O Ghjuvà di li monti » (Biancarelli/Antopietri). A voce è u viulinu risonnanu à l’orechja di Ghjuvanni è u cunsiglianu. Stà in li monti o parte à vede u mondu ? Ci vene a carne ghjallanina quandu alzendu d’un tonu a voce canta « Ma paura tù ùn aghi o Ghjuvà di lu mondu… » Più ch’è una bella canzona ghjè una grande canzona. 
- Un lamentu chì muta in western : « Cantu à Emmett Till » (Biancarelli/Antonpietri). L’ostinato di chitara ci annunzia chì u Destinu tragicu di Emmett Till è digià scrittu. I glissendi di bottleneck ingrandanu u spaziu, u viulinu face u serpe sott’à l’erbe alte. « Emmett u me fiddolu era la mo lumera » canta a mamma addisperata.
    </p>
    <p>
     - « L’attrachju torna » (Antonpietri) cù a so riturnella magica di viulinu, a batteria è bassu bell’uniti, un ripigliu chì ferma stampatu
    </p>
    <p>
     - Canzone d’amore cum’è « Sempre quì » (Ancey/Antonpietri) o « Ssa luce » (Acquaviva/Antopietri) « Eppo mosse ’ssu ventu ch’è tu suffiasti tù ». 
- Un valsu « I mostri di fiera » (Biancarelli/Antonpietri) chì ci palesa u fine di tutti i veri artisti. « Si l’invidia di l’omi diventa tirannia... Saremu quì à rende pìu bellu quì stu mondu... noi mostri di fiera cuperti à infamia » 
Eccetera... Ùn avemu micca à spuglià (spoiler) tuttu... 
Avviate vi è assaghjate ste canzone, omancu trè volte cum’è dice u pruverbiu è vi gireranu in capu maghjine, rime e meludie. 
Per seguitalli :  In Via nant'à Deezer  A pagina Facebook di u gruppu  È u contu YouTube
    </p>
   </div>
  </body>
 </text>
</TEI>
