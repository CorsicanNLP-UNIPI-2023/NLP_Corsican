<TEI>
 <teiHeader>
  <fileDesc>
   <titleStmt>
    <title>
     Quale vole minà à Pierre Ghionga ?
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Quale-vole-mina-a-Pierre-Ghionga_a1360.html"/>
     <date>
      Wed, 06 Jun 2012 14:12:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Quale vole minà à Pierre Ghionga ?
   </head>
   <div type="excerpt">
    <p>
     A quistione di u salvamentu d'una lingua duveria esse spulitizata è pacificata. In Corsica, nò.
    </p>
   </div>
   <div type="content">
    <p>
     In Ukraina ci hè stata una baruffa tamanta à u parlamentu. A cagione hè una lege chì dà u statutu di lingua officiale à u russiu. 
Averemu da vede scene sìmile à a CTC da quì à pocu ? 
Cuntinuveghjanu i rimusci di u prugettu di cuufficialità di Pierre Ghionga. Si sà chì stu prugettu hè sempre in dibattitu, chì una parte hè stata abandunata. Si sà dinù chì à certi eletti li piace à fà paura à i so elettori, è ch'elli anu cunvucatu i sindicati d'insignanti per mandalli à u fronte contr'à stu prugettu. 
Sta settimana hè u SNES-FSU chì hà reagitu contr'à stu statutu di cuufizialità, è più precisamente nant'à un puntu chì dice chì l'insignanti di Corsica averianu 5 anni per ottene u livellu B2 in lingua corsa... "le niveau B2 c'est un niveau qui est assez élevé... beaucoup d'enseignants auront du mal à le posséder" ci spiega u so riprisentente. 
Serà cusì difficiule per un insignante d'ottene in 5 anni u livellu dumandatu à un scularu di terminale ? Arricurdatevi u vostru livellu d'inglese in terminale... 
Hè in tutti i casi a prima volta chì un sindicalistu di l'educazione naziunale ci spiega chì l'insignanti sò una mansa di zucche. 
Peccatu di vede chì certi mettinu tantu ardore è tanta rabbia per opponesi à ciò chì puderà permette à a nostra lingua d'ùn micca more. 
Li ferà cusì male di ricunnosce chì duie lingue possinu campà nant'à sta terra ? 
Nigà u dirittu di campà à una lingua, ùn hè viulenza ? 
Quand'ellu ci vole à manifestà pè i diritti di i populi di u Chiapas è di u Tibet, sò i primi. Ma in Corsica, trippa s'ella smarrisce a lingua corsa. 
A quistione hè di sapè s'è no vulemu salvà o nò a nostra lingua. S'ellu hè u casu, ci vulerà à fà i sforzi.
    </p>
   </div>
  </body>
 </text>
</TEI>
