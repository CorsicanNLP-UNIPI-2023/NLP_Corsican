<TEI>
 <teiHeader>
  <fileDesc>
   <titleStmt>
    <title>
     Perchè Ghjuvanpaulu Poletti hè u più forte
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Perche-Ghjuvanpaulu-Poletti-he-u-piu-forte_a1967.html"/>
     <date>
      Tue, 30 Sep 2014 11:59:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       CULTURA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Perchè Ghjuvanpaulu Poletti hè u più forte
   </head>
   <div type="excerpt">
    <p>
     Pruvate di fà u top 5 di e più belle canzone di Poletti. Ùn ci la ferete micca, ci n'hè troppu. U top 10 non più, ùn basta micca. U top 15 listessu. Allora avemu pruvatu di fà un "top 20 allargatu", tantu sò numerosi i capidopera surtiti da l'imaginazione di st'omu.
    </p>
   </div>
   <div type="content">
    <p>
     Di fatti, Ghjuvanpaulu Poletti hè un top 50 à ellu stessu, una mascina à tubes. 
U so bilanciu : più di quarant'anni di capidopera, principiati in u 1975 in u gruppu Canta u Populu Corsu è a surtita di u primu discu Eri oghje dumane. 
Avemu circatu di fanne u listinu, per scopre o turnà à scopre l'opera di unu di i fundatori di Canta. Perchè stu tippu hè un geniu, è chì li duvemu e più belle canzone corse di tutti i tempi. 
Fidighjate da per voi !
    </p>
    <p>
     n°21 Festa zitellina
E parolle sò di Ghjuvanghjaseppu Franchi, a musica di Poletti è Patrizia Gattaceca. Perchè Ghjuvanpaulu hè dinù quellu chì hà fattu u più bellu discu di canzone per i zitelli, chjamatu anch'ellu Festa Zitellina.
    </p>
    <p>
     n°20 Un passu ver di u celu
Perchè Poletti hè quellu chì hà sappiutu u megliu cantà a bellezza di a muntagna corsa (L'Alta strada, E muntagne d'Ese, Un passu ver di u celu, Canzona di u viaghju...)
    </p>
    <p>
     n°19 Principellu
Perchè quandu Poletti scrive è cumpone è chì in più hè Anna Rocchi chì canta, hè una maraviglia.
    </p>
    <p>
     n°18 Un soffiu di libertà
Parolle è musica di Ghjuvanpaulu Poletti, esciuta in l'album Ci hè dinù (1982). Perchè basta à stalla à sente.
    </p>
    <p>
     n°17 Un paisanu
Parolle è musica di GPP. Perchè : 
"Hè fattu di sangue un paisanu  Quandu a rimigna strangera  Li porta lu focu è lu dannu  Face corre u sangue un paisanu"
    </p>
    <p>
     n°16 U prete Andria
Arregistrata in l'album "Olympia 86". L'aventura di Canta u Populu Corsu hè finita, ma a magia cuntinuveghja.
    </p>
    <p>
     n°15 Mal cunciliu
Parolle è musica di GPP. Quale d'altru per fà risorte a magia è u misteru di u rumanzu di Jean-Claude Rogliano ?
    </p>
    <p>
     n°14 Quandi a terra move
Perchè quand'ellu hè Ghjacumu Fusina chì scrive, Ghjuvanpaulu Poletti chì cumpone è Dumè Gallet chì canta, dà un tube cum'è Quandi a terra move.
    </p>
    <p>
     n°13 A strada di l'omu
Perchè Poletti hà avutu u geniu d'adattà canzone folk in corsu, cum'è Dark as a dungeon di Merle Travis, è chì i stili si maritanu d'incantu.
    </p>
    <p>
     n°12 Perchè cantu
Perchè chì ùn hè micca normale ch'ellu ùn si truvessi sta bellissima canzona nant'à internet.
    </p>
    <p>
     n°11 Lettera di u mulatteru à u Corsu
Perchè u scontru di Poletti cù Guelfucci hà datu nascita à Canta u Populu Corsu, è una longa lista di capidopera.
    </p>
    <p>
     n°10 Vogliu scrive u to nome
E parolle sò di Ghjuvanpetru Ristori (d'appressu à Liberté di Paul Eluard), a musica di Poletti. Arregistratu in u 1981 in Parigi, à u Théâtre de la Ville.
    </p>
    <p>
     n°9 Surella d'Irlanda
Parolle è musica di GPP. Successu tremendu per st'omagiu à l'Irlanda di Bobby Sands.
    </p>
    <p>
     n°8 Ci hè dinù
A puesia di Ghjacumu Fusina, a musica di GPP, a voce di Guelfucci. What else ?
    </p>
    <p>
     n°7 Canzona vagabonda
Parolle è musica di Poletti. 
Bon di tutte manere avà ùn ci sò più ch'è successi maiò.
    </p>
    <p>
     n°6 Di tè
A scelta diventa difficiule, è per parechji, Di tè hè una di e più belle canzone corse. Quale puderà cuntestalla ?
    </p>
    <p>
     n°5 Corsica nostra
Pulifunia cantata à trè voce scritta è cumposta da Ghjuvanpaulu Poletti. "Sentu lu chjoccu di la campana..." hè un tube tremendu di tutti quelli à quale li piace di cantà in paghjella, puru quarant'anni dopu à a so surtita in u primu discu di Canta "Eri oghje dumane".
    </p>
    <p>
     n°4 L'odore di i nostri mesi
Parolle di Fusina, musica di Poletti, a voce di Gallet. A sòsula per fà unu di i più grandi successi di a musica corsa.
    </p>
    <p>
     n°3 Lettera di u prigiuneru
Parolle, musica è interpretazione di GPP. Canzona esciuta in u discu di Canta u Populu Corsu "Libertà", in u 1976. Micca una di e più cunnisciute, ma siguramente una di e più belle meludie.
    </p>
    <p>
     n°2 L'Ancura di misericordia
Parolle, musica è interpretazione di GPP. Canzona esciuta in u discu di Canta u Populu Corsu "Chjamu a puesia", in u 1979. 
Un battellu persu in mare in u golfu di Sagone durante una timpesta tremenda. È un latru chì s'era arrubatu a so ancura per mettela in giardinu. 
Ùn c'era ch'è Poletti per cuntacci sta storia è per traspurtacci in stu tempurale. 
È 35 anni dopu, sti versi facenu sempre sensu : 
Avà Corsu stami à sente  Sta canzone ùn hè finita  Fatti onore à ripiglià  Un pezzu di a to vita  È lampa fora stu latru  À la manu troppu ardita
    </p>
    <p>
     n°1 L'Alta strada
In più d'esse un pueta è cumpositore di prima trinca, Poletti era un piunieru di a muntagna, quarant'anni nanz'à i trails, è i scarpi Salomon. 
Nanz'à tutti, hà sappiutu cantà a bellezza di a muntagna corsa. A so puesia, cù l'interpretazione di Carlinu Rocchi, ci trasportanu da l'Omu di Cagna à u Cintu. 
I passiunati di muntagna si feranu un piacè di vultà nant'à i passi di lochi mintuvati in a canzona : Bavedda, Alcudina, Rinosu, Ritondu, Cardu è Lattiniccia, Ninu è Camputile, Paglia Orba è Cintu... 
Chì tanti Kilian Jornet.
    </p>
    <p>
     Bonus-track : Ghjennaghju
Parolle di Ghjacumu Thiers, musica di GPP, voce di Petru Guelfucci. Una canzona nant'à ciò chì s'hè chjamatu "l'affaire Bastelica-Fesch", arregistrata in un cuncertu in Parigi in u 1981 è in l'album mìticu "Théâtre de la ville".
    </p>
    <p>
     Ma dinù...
Di regula, ùn serà d'accunsentu nimu nant'à sta classifica. Pocu impreme, postu ch'elle sò tutte canzone bellissime. 
D'altronde, averiamu pussutu mette dinù : 
A strage di Bustanicu (parolle di Bartulumeau Dolovici, musica di Poletti)  Amicu ci sì tù (parolle di Ghjacumu Fusina, musica di Poletti)  Arietta (parolle Dumenicantone Versini, musica di Poletti)  Canzona di u viaghju (parolle è musica di GPP)  Clandestinu (parolle è musica di GPP)  L'Affissu (parolle è musica di GPP)  A rivolta (parolle è musica di GPP)  Vergogna à tè (parolle è musica di GPP)  Lettera à Nicoli (parolle di Poletti, musica di Dumè Gallet)  A canzona di u pianu (parolle è musica di GPP)  U divurziatu (parolle è musica di GPP)  Cantu per un omu liberu (parolle è musica di GPP) 
Peccatu chì certi si ne sianu scurdati chì Ghjuvanpaulu Poletti hè un geniu.
    </p>
   </div>
  </body>
 </text>
</TEI>
