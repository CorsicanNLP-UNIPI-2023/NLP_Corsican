<TEI>
 <teiHeader>
  <fileDesc>
   <titleStmt>
    <title>
     Fasgiulon'valley
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Fasgiulon-valley_a2141.html"/>
     <date>
      Mon, 02 Feb 2015 10:07:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       MAGAGNA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Fasgiulon'valley
   </head>
   <div type="excerpt">
    <p>
     Eccu perchè ci vole à incuragisce a cultura di l'orti, piuttostu ch'è di cuntinuvà cù "la prime à la vache".
    </p>
   </div>
   <div type="content">
    <p>
     Ùn saria micca ghjudiziosu chì l'Auropa aiutessi l'ortulani piuttostu ch'è i vaccaghji ? Un paragone rapidu ma obbietivu trà fasgiuloni è vaccine, ci dimostra chì i fasgiuloni, cusì anticogni ùn anu ancu persu a battaglia. 
- I fasgiuloni ùn traversanu micca e strade, allora chì e vacche si lampanu sott'à e vitture  - messi à mogliu, i fasgiuloni doppianu di vulume allora chì una vacca in l'acqua si lascia affundà è basta.  - I fasgiuloni s'inturcineghjanu à i pali incù affezzione, e vacche voganu cum'è vagabonde addisperate  - I fasgiuloni si stanu appossu à un muru senza pruvà à cullà nantu o à distrughjelu, e vacche sciappanu tuttu (è in più manghjanu l'ortensià di Zia Pulina)  - Fiori di fasgiuloni attraenu ape è farfalle chì si carcanu di nettare, u culu di e vacche attira solu e mosche cavalline  - Per cogliesi dui fasgiuloni, basta à piglià u viottulu daretu à u campanile una sporta in manu, per andà appressu à e vacche ci vole à traccià una pista orribile à meza machja è fà fughje l'acelli cù un 4x4 sgangheratu.  - Ùn ci hè bisognu di purtà i fasgiuloni à u scannatoghju o di currompe un veterinariu per avè certi certificati  - I fasgiuloni stanu ghjurnate sane senza sciaccà un mughju, e vacche anu sempre a bocca aperta  - I fasgiuloni anu un bellu culore biancu giallicciu è sò sempre in cicca, invece chì e vacche sò brutte è sempre à mastucà cum'è sculari chì s'annoianu in fondu di a classa  - I fasgiu-lounge puderianu ancu seduce i becchifini di u mondu sanu è fà di i nostri pughjali una vera « fasgiulon' valley » 
Avemu capitu, i fasgiuloni sò fratelli « slow food » di e cipolle di Siscu, di e castagne rustiche è di e mele muntagnole, e vaccacce sò surelle « fast food » di i maladetti « steack haché ». Stu paragone obbietivu a ci insegna.
    </p>
   </div>
  </body>
 </text>
</TEI>
