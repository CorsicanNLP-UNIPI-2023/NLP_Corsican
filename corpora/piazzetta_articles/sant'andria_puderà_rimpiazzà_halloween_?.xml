<TEI>
 <teiHeader>
  <fileDesc>
   <titleStmt>
    <title>
     Sant'Andria puderà rimpiazzà Halloween ?
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Sant-Andria-pudera-rimpiazza-Halloween_a2673.html"/>
     <date>
      Wed, 29 Nov 2017 19:53:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       CULTURA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Sant'Andria puderà rimpiazzà Halloween ?
   </head>
   <div type="excerpt">
    <p>
     E "grandes surfaces" aprenu in ogni locu, l'usu corsu tradiziunale si perde, i paesi si biotenu è quandu ci hè a ghjente in paese hè per festighjà à... Halloween.
    </p>
   </div>
   <div type="content">
    <p>
     Cumu fà tandu per piantà l'andatura nova di a sucetà corsa è mantene un pizzatellu di a nostra cultura ?  Cumu ci l'hà fattu Halloween à stallassi ? Parchì si vede è si sente da partutu ! I zitelli sò scimatuliti da e publicità à a televisiò è i custumi ind'è i magazeni, ne parlanu in a corte di a scola è postu chì i zitelli sò rè, si face Halloween.  Oghje chì tuttu si face in giru à u cummerciu eccu 10 pruposte per salvà à Sant'Andria di pettu à Halloween. 
1. Tuttu pincipia d'aprile, a ferula spunta in i prati. Hè quì chì s'appicca u capu à u fustu cù una funa da priparà i bastoni pasturecci chì seranu vinduti di nuvembre.
    </p>
    <p>
     2. Ottobre, una greva di i trasporti impedisce l'articuli d'Halloween d'entre in Corsica ! I cummerci ci perdenu è sò ubligati di vende articuli di Sant'Andria per rifassi. 
3. Si mette "mannequins" in tutti i cummerci, vestuti di stracci è cù una ferula in manu. A ghjente si dumanda ciò chì si passa, cummossi d'ùn avè fattu Halloween si dicenu "tè, è parchì micca ?" 
4. Più hè caru più si vende ! 30€ una ferula, 50€ una baretta vechja ! Nantu à un parking, un "vide grenier" hè urganizatu, i custumi vechji di babbò si vendenu à buzeffu. Gifi riciculeghja l'orribile custumu di "Super Corse" è cumparisce a tinuta "Best'Andria".
    </p>
    <p>
     5. Da divertisce a ghjente, l'impiegati di l'Atrium facenu una curegrafia à postu. Tutti vestuti di stracci, ballanu u Tectonigliu, mischiu di tectonik è di quadrigliu. Sinfunia Nustrale hè ripresa per creà a musica, a ghjente hè incantata. 
6. Burger King urganizeghja una serata Sant'Andria. Esce u "Burger Landatchane" cù una carne fina fina, un pane seccu è un suppulellu di noce pistate sopr'à una fituccia di toma di u Cantal ! A SMS hè chjamata da gestisce a coda di i clienti fora. 
7. In i lochi cummerciali pudete piglià un ritratu cù u SDF di u centru per valurizà a so presenza una volta à l'annu. I zitelli li ponu dinù lampà noce è castagne per ghjucassi. 
8. U Primu Vinu hè statu un scumpientu. I vignaghjoli ripiglianu e buttiglie è cambianu l'affisse appicichendu un disegnu di Sant'Andria. A vendita riparte. 
9. In u listessu tempu hè creatu un suchju di clementine "a vagabonda", la clémentine pressée de la Saint-André ! 
10. Amandule ci n'hè quasi più dopu a fiera in Aregnu. Tandu hè inventatu "Amandulina", bumbò in forma d'amandula cù parechji parfumi. 
11. A festa hè vultata in a tradizione. A Corsica festighjeghja Sant'Andria, Halloween hè diventatu "has been" è ferma sempre qualchì Corsu azezu chì ne hà una techja : "Capisci avà ci sò i pinzuti pè Sant'Andria, ùn ci vocu più !"
    </p>
   </div>
  </body>
 </text>
</TEI>
