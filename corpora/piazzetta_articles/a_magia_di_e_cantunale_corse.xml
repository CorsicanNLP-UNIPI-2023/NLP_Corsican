<TEI>
 <teiHeader>
  <fileDesc>
   <titleStmt>
    <title>
     A magia di e cantunale Corse
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/A-magia-di-e-cantunale-Corse_a1072.html"/>
     <date>
      Wed, 30 Mar 2011 23:37:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    A magia di e cantunale Corse
   </head>
   <div type="excerpt">
    <p>
     Ind’è noi, a participazione à st’elezzioni hè stata tremenda. Nurmale, tutti vulemu esse à u primu rangu chì, e cantunali in Corsica, sò propiu màgiche !
    </p>
   </div>
   <div type="content">
    <p>
     Abracadabrà è... tuttu u mondu vince !  Nimu hà persu l’elezzioni : per i candidati chì pàssanu fàciule, hè statu una vittoria strepitosa. Quand'elli vìncenu di pocu, a vittoria hè ancu più bella, è quand’elli pèrdenu hè una vittoria... per preparà l’avvene. Camille de Rocca Serra, chì hà persu a so sedia dopu à tanti sèculi di domu Roccaserristu nant’à u rughjone Purtivechjacciu, hà ancu inventatu e "défaites prometteuses" ! 
Abracadabrà è... càmbianu i culori !  Dopu à avè intesu à Claude Flori amparacci chì à u Cunsigliu Generale di Cismonte ci èranu cinque eletti UMP « apparentati » PRG (!!!), i Corsi anu pussutu vede à Joseph Castelli (PRG) è à Stéphanie Grimaldi (UMP), disputassi a sera stessa di u segondu giru à France 3 Corsica, l’appartinanza di Pierre Siméon de Buochberg. U novu elettu di u Fiumorbu, candidatu di Diritta chì s’hè presentatu senza a ticchetta di l'UMP, sustenutu da Paul Giacobbi chì, officialmente hà sustenutu à François Tiberi, candidatu di Manca è di a magiurità dipartimentale, ma... "unicamente à u segondu giru". 
Abracadabrà è... euh, cumu fà ?  Cunniscite a fìsica di u focu crosciu è di l’acqua secca ? Innò ?  L’esempiu u più dimustrativu hè quellu di Portivechju induve Jean-Christophe Angelini hà vintu cù u sustegnu di Corsica Lìbera, di u Front de Gauche è di u Partitu Sucialistu. Ùn ci serebbe mancu da stunassi chì a nova guardia di a Diritta Corsa l’appii datu una manu anch'ella, da cacciassi à Camgliù di tràmpalu…Cumu hà da fà avà u cunsiglieru generale vitturiosu à cuntentà à tutti quelli chì l’anu vutatu ? Da i Naziunalisti più duri, favurèvuli à a lotta armata, à i Republicani più fidi, cum’è Emmanuelle de Gentili, aghjunta di Emile Zuccarelli à a Merria di Bastia ? 
A riturnella à a moda hè chì e ghjente di bona vuluntà ponu travaglià inseme. U risultatu di sta magia eletturale si presenta bè, ABRACADABRÀ è...
    </p>
   </div>
  </body>
 </text>
</TEI>
