<TEI>
 <teiHeader>
  <fileDesc>
   <titleStmt>
    <title>
     A malfatta a più fràcica di l'annu
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/A-malfatta-a-piu-fracica-di-l-annu_a1000.html"/>
     <date>
      Sun, 09 Jan 2011 17:09:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    A malfatta a più fràcica di l'annu
   </head>
   <div type="excerpt">
    <p>
     2010 fù dinù l'annu di e malfatte in Corsica : cunventu di Sartè, stadiu di Furiani, Téléthon... Induve si pianteranu i picculi Tony Montana in cartone ? Tuttu quessa pè pudè mette una buttiglia in buatta è cumprassi un paghju di Prada.
    </p>
   </div>
   <div type="content">
    <p>
     Techji di u filmu Scarface è certe volte di droga, i picculi maffiuselli sò stati in grande forma annu passatu. Per certi, esse corsi vole dì adurà Tony Montana, Spaggiari o Mesrine (prununzià "Merrine", cum'è i macchi). 
2010 fù dunque l'annata di e malfatte e più merze. Culpacci è braccasgi di losers, solu di chè cumprassi un paghju di Prada è una buttiglia in buatta. 
Arricurdemuci. D'aprile ci hè statu u braccasgiu di trè frati (80 anni ognunu) à un cunventu in Sartè. 
Di settembre era quellu d'una giuelleria d'un centru cummerciale in Bastia, "à l'usu iugoslavu" sciappendu e vitrine. 
Sempre di settembre era quellu d'una intrapresa in Furiani in piena ghjurnata à colpi d'esplusivi. 
Di nuvembre ci hè statu quellu di e casce di u Sporting una sera di macciu. 
Di dicembre ci hè quellu di un camion di panini in Aiacciu. 
Ci hè statu dinù a seria di u "casque blanc" in Aiacciu, arrestatu ma chì si ne fughjitu da Castellucciu qualchì ghjornu dopu. 
Ùn cuntemu più e giuellerie, tabacchi, panatteri, picculi Spar è ùn parlemu mancu di u braccasgiu di u King Jouet in 2009 fattu cun... pistole in plàsticu 
Infine, ùn sò micca braccasgi ma ci hè statu l'arrubecciu di a ricetta di u Téléthon in Portivechju è quellu di u Secours Populaire in Aiacciu. 
I preti, i vechji, l'associ umanitarii, u Sporting, e pizzerie... l'anu truvate tutte. Chì ci riserva 2011 ? Cumu fà peghju ? Una ciucceria ? Un braccasgiu à a MAPAD ? 
Ma siate rassigurati amichi corsi. I servizii di u Statu si feliciteghjanu : u nùmeru d'attentati pulitichi (ch'elli chjamanu "viulenza") hà guasi smaritu. Pudete dorme tranquilli...
    </p>
   </div>
  </body>
 </text>
</TEI>
