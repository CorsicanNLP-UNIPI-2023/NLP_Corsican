<TEI>
 <teiHeader>
  <fileDesc>
   <titleStmt>
    <title>
     Quale vole chjamà u so figliolu "Sarkozy" ?
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Quale-vole-chjama-u-so-figliolu-Sarkozy_a1171.html"/>
     <date>
      Fri, 23 Sep 2011 18:00:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Quale vole chjamà u so figliolu "Sarkozy" ?
   </head>
   <div type="excerpt">
    <p>
     In Libìa, u zitellu hè statu battizatu "Sarkozy" in omagiu à u presidente francese. U principiu d'una moda ?
    </p>
   </div>
   <div type="content">
    <p>
     In l'anni 90, a moda hè stata di dà cum'è nomi à i so figlioli quelli di e serie americane. Tandu, sò ghjunti centinaie di Kévin, di Donovan, di Jason, di Steven, di Christopher, di Brandon, di Douglas, d'Arnold... i corci. 
In l'anni 2000, a moda fù quella di i nomi maschili in "o" : Théo, Mattéo, Léo, Enzo, Hugo... 
Pè e zitelle ci vulia à accurtà i nomi : Emma, Lola, Eva, Zoé, Lou... 
Ci hè stata dinù a moda di i nomi in "is" : Maélys, Thémis, Mathis, Loris, Yaris, Umpastis... 
Nant'à France-info, avemu amparatu sta mane chì in Tripoli, i genitori d'un picculu maschju anu chjamatu u so figliolu "Sarkozy", in omagiu à u presidente francese. Iè, u nostru. Povera criatura chì principia cusì male a so vita. 
Serà forse quessu u nome à a moda di l'anni 2010. Ùn hè ancu u casu ind'è noi, ma forse da quì à pocu videremu ghjunghje i picculi Sarkozy-Paulu o Francescu-Sarkozy... 
Di tutte e manere, sapemu digià chì in 2012, quellu chì passa è vince, serà ellu...
    </p>
   </div>
  </body>
 </text>
</TEI>
