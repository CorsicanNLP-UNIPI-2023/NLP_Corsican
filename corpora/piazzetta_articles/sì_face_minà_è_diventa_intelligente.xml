<TEI>
 <teiHeader>
  <fileDesc>
   <titleStmt>
    <title>
     Sì face minà è diventa intelligente
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Si-face-mina-e-diventa-intelligente_a1794.html"/>
     <date>
      Thu, 15 May 2014 08:57:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Sì face minà è diventa intelligente
   </head>
   <div type="excerpt">
    <p>
     Sì pò esse più intelligente dop'à una cazzuttata ? Iè, ci l'hà pruvata un americanu chì hè diventatu un geniu di e matematiche dop'à essesi fattu tichjà di colpi à un karaoké.
    </p>
   </div>
   <div type="content">
    <p>
     È sì a viulenza era ghjuviticcia pè u cerbellu ? L'omu hè americanu, hà 43 anni è si chjama Jason Padgett. L'hè accaduta una storia chì ci hè cuntata da u New York Post. 
Simu in u 2002. Tandu Jason porta i capelli longhi nant'à u tupezzu, u mullet. À a surtita d'un bar, dop'à un karaoké, si face tichjà di colpi (ùn si sà perchè, nè ciò ch'ellu hà cantatu). A cazzuttata hè viulente è casca seccu, incuscente. 
Ma subbitu dopu, diventa un geniu di e matematiche. Hà sviluppatu una capacità tremenda à analizà. Vede figure geomètriche in ogni locu. U colpu hà discitatu una parte di u so cerbellu chì era adrumintata. 
Si chjama u "sindroma di u sapiente" (francese " syndrome du savant "). Hè ciò chì tocca l'eroe di u filmu Rain Man, ci dice l'articulu. 
L'anzianu rivinderolu in un magazinu di mòbuli hè diventatu matemàticu. 
Bon, attenzione, ùn vale a pena di piglià i vostri figlioli à pattoni per fà cresce a so media in matematiche. E lesioni di u cerbellu sò à una grande magiurità gattive è periculose. Chì una cumuzione cerebrale fessi nasce u sindrome di u sapiente ind'è un omu hè qualcosa d'ancu più raru. 
Ma hè sigura chì nant'à certi, valeria u colpu di pruvà.
    </p>
   </div>
  </body>
 </text>
</TEI>
