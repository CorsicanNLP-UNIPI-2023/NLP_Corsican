<TEI>
 <teiHeader>
  <fileDesc>
   <titleStmt>
    <title>
     S’hè spenta a voce di Petru Mari
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/S-he-spenta-a-voce-di-Petru-Mari_a2742.html"/>
     <date>
      Mon, 22 Oct 2018 23:44:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    S’hè spenta a voce di Petru Mari
   </head>
   <div type="excerpt">
    <p>
     Era una voce indimenticabile, una voce chì ci hà accumpagnatu dapoi anni è anni. Ci pare ch’è no l’appiamu sempre intesa, è cridiamu di sentela sempre. Petru Mari avia 71 anni.
    </p>
   </div>
   <div type="content">
    <p>
     Petru Mari era arradicatu à a so terra è à u so paese di Ficaghja. In u 1979, avia creatu cù una squadra di castagnicciaghji u giurnale “A Fiaccula di a Castagniccia”. 
Era in i tempi quandu si sunniava sempre d’una rinascita di i nostri paesi.
    </p>
    <p>
     V’arricurdate di u so testu (scrittu cun Paulufelice Nasica) A Passione di e castagne ? 
À RCFM a so voce cusì particulare ci hà accumpagnatu in tante emissione, da i nutiziali à A Ghjustra Paisana. 
Ma Petru Mari ci hà insignatu chì esse arradicatu à a so terra ùn impedia micca d’esse apertu nant’à u mondu. 
In u 1986 publicheghja Scritti d’altrò (edizione Scola Corsa), una traduzzione di testi d’Italo Calvino, Woody Allen è John Steinbeck (ùn vi pare nunda ?) in lingua corsa. 
Petru Mari hè quellu chì hà vulsutu apre e fruntiere di a radiu cù l’emissione Kantara è Mediterradio. 
Eppò c’era u Petru Mari spiritosu. Quellu chì sapia manighjà a magagna è e parolle cum’è nimu. In u 1990 participeghja à u cuncorsu di nuvelle Rise da impennà (La Marge). In u 1995 ghjunghjerà Diodoru di Sicilia, e stonde d’un osservadore (A Messagera). Ci arricurdemu di l’emissioni I Scrianzati è l’oroscopu. 
Eppo ci serà Masai, a so famosa cronaca cutitiana nant'à RCFM induv’ellu purterà u scherzu à un altissimu livellu. Serà publicata una racolta (Masai, Albiana 2009).
    </p>
    <p>
     Noi, eramu fans dapoi u principiu, è hè inutile di dì chì l'opera di Petru Mari hè stata impurtante pè A Piazzetta. 
Ma sta duminicata Petru Mari ci hà fattu un’ultima magagna, allora ch’ellu li firmava tantu à fà. Oramai a so voce, u so scherzu, u so spiritu ci mancheranu tantu.
    </p>
   </div>
  </body>
 </text>
</TEI>
