<TEI>
 <teiHeader>
  <fileDesc>
   <titleStmt>
    <title>
     Voi dinù, diventate un mittomanu di u vinu
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Voi-dinu-diventate-un-mittomanu-di-u-vinu_a1166.html"/>
     <date>
      Tue, 27 Sep 2011 01:38:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       MAGAGNA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Voi dinù, diventate un mittomanu di u vinu
   </head>
   <div type="excerpt">
    <p>
     Cù u tempu di e "foires aux vins" in i supermercati, hè u mumentu di fà u maccu. Voi dinù, muntatevi a sega, sopr'à tuttu s'è vo ùn ci capite nunda.
    </p>
   </div>
   <div type="content">
    <p>
     Cumu imbriacassi cun classa ? U pastizzu face troppu sburgnone. U whisky dà a pena in capu. A biera face cresce a panza... 
Purtantu, pudete inturcavvi cun ghjente raffinata. Megliu, ci hè una manera puliticamente curretta di mettevi à paghjolu senza passà per un briacone. Iè, hè pussibule s'è vo fate quellu chì ci capisce. 
Di settembre in u vostru supermercatu preferitu, ci hè siguramente una "foire aux vins". Hè u mumentu per empie u caddie di vinaccia è di picchetta, passerete per qualchissia di cultivatu. Iè, marchja ancu cù a "Cuvée du Barbu" è cù un "Alalia" in cubi in plasticu. 
Per aiutavvi, v'avemu preparatu un picculu vucabulariu per fà quellu chì ci cunnosce. Adupratelu puru, di tutte e manere nimu ci capisce ma tutti facenu i spezialisti. 
Pigliate un aria cuncentrata è seria, è lampate unepoche di frase chì facenu bè : 
Sì un vinu vi lascia un gustacciu, dite chì forse "ça a du mal se passer au cours de la centrifugation". Sì qualchissia vi dumanda ciò ch'ellu hè, firmate misteriosu : "c'est un procédé essentiel !" è riservitevi un altru bichjeru. 
Pudete dì dinù : Il est acerbe : vi pizzicheghja a bocca. Hè picchetta. Puzza ch'impesta, ma cuntinuvate à beie. 
Acre : listessu, va ci vole à cunnosce parechji sinònimi.  Agréable : Fala solu solu. Megliu, pudete ancu dì ch'ellu hè aimable : iè, ci n'hè hì dicenu què da veru è chì ùn si vergognanu mancu... Dinù : chaleureux. Ma hè normale d'avè u caldu dopu à parechji bichjeri. Hè u mumentu di dì "mmmh... il est épanoui" 
U sempiterenu "il est fruité" : à voi di fà travaglià a vostra imaginazione : gustu di banana, di mela, d'accianella, di fragula, di groseille, di mirabelle, di papaye, di verveine, o di n'importa qualessu fruttu chì nimu hà mai tastatu. 
S'ellu ùn sente nunda, dite "il est austère". 
Postu ch'è vo ci site, parlate d'arômes, dite chì stu vinu "il a du bouquet", "il a du nez" o peghju : "il est pénétrant" (ùn ci vidite nisuna allusione). 
Pensate à piazzà "il est un peu jeune ce vin", dinù "il est nerveux". L'agettivi "souple" è "onctueux" marcanu bè. 
Di tantu in tantu pensate à cappià un "il est court en bouche" o "il est long en bouche". Pudete dì dinù chì "il est fatigué", avà site stancu è avete faticatu à tutti. 
Ùn vi scurdate di parlà di "robe", hè di u culore di u vinu. Dite n'importa chè. Per esempiu "Oh ! Quelle robe chatoyante !" Iè, ci n'hè chì ci la facenu à piazzalla. Hè bè dinù di sorte parechji nomi di culori : saumon, framboise, pourpre, violacé, orange monégasque, jaune de Damas, rose des Dardanelles, bleu des mers du sud, rouge de Calacuccia, gris de Filitosa... 
Più risicatu, pudete pruvà un "il manque d'acide tartrique". 
"Vò à fà a vidange" : vole dì ch'è vo andate à piscià. 
È di siguru, ùn inventemu nunda. Tuttu quessu si trova in u vucabulariu di u vinu... 
À a salute !
    </p>
   </div>
  </body>
 </text>
</TEI>
