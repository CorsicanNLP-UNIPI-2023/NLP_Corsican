<TEI>
 <teiHeader>
  <fileDesc>
   <titleStmt>
    <title>
     Napoléon, u tonton di a pàtria
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Napoleon-u-tonton-di-a-patria_a1308.html"/>
     <date>
      Sat, 31 Mar 2012 14:36:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Napoléon, u tonton di a pàtria
   </head>
   <div type="excerpt">
    <p>
     Hè più chè mai pèssima a situazione di a Corsica. A simana passata hè stata marcata una volta di più da un assassiniu è da Napuleone Bonaparte.
    </p>
   </div>
   <div type="content">
    <p>
     Viulenza, assassinii, droga, disimpiegu, speculazione : sò tanti è tanti i guai chì culpìscenu l’ìsula. In sti tempi di doppia campagna eletturale, Corsica Libera hà dunque decisu ghjovi di cumunicà nant’à u turìsimu. 
Una cunferenza di stampa prulìfica incù una pruposta maiò da ritene : sfruttà di più a fiura di Napuleone chì pò esse « una porta d’entrata per fà cunnosce è valurizà à Pasquale Paoli ». 
Hè dunque un' edea nova, moltu più chì in Aiacciu ùn ci avìanu ancu pensatu à dà u nome di Napuleone à 214 carrughji, à l'aeruporti, à l'avviò, à i battelli è à i caffè. Hè dinù difficiule di truvà publicazioni, fiure, tazze, calzette è bricchetti à l’effigia di l’Imperatore Francese. 
In tantu, u Partitu Bunapartistu d'Aiacciu si hè sùbitu felicitatu di sta pruposta : "c'est génial !" hà tweettatu u membru attivu nant'à u minitel. 
Ma sta pruposta ùn hè chè a prima tappa di un pianu stratègicu di sviluppu di u turìsimu culturale. S'anu da fà dinù : 
. Posters di Bernard Bonnet per fà cunnosce è valurizà e pagliotte.  . Un DVD nant’à a vita di Marboeuf per fà cunnosce è valurizà i macellaghji è a carne corsa.  . Appiccicatoghji "Jean-Pierre Chevènement à u mare" per fà cunnosce è valurizà i naziunalisti musculati è bè di corpu.  . Cartuline pustale di u Comte de Vaux per fà cunnosce è valurizà i Corsi chì anu vintu in Pontenovu.  . Tiratappi "Henri Depeille per fà cunnosce è valurizà u Clos Sambucucciu.  . Ciavatte "Thierry Rolland" per fà cunnosce è valurizà u parcorsu di u FC Bastelicaccia in DH.  . Un bob "Angelo Rinaldi" per fà cunnosce è valurizà e puesie di Hubert Tempête.  . Zlippi « Christian Clavier » per fà cunnosce è valurizà l’intraprese BTP di Pumonte.  . Libretti nant’à u patrimoniu architetturale di Barchetta per fà cunnosce è valurizà u restu di a Corsica… 
Alè, torna un sforzu chì ci simu basi !
    </p>
   </div>
  </body>
 </text>
</TEI>
