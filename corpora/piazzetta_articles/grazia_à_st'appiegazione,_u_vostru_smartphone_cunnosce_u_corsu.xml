<TEI>
 <teiHeader>
  <fileDesc>
   <titleStmt>
    <title>
     Grazia à st'appiegazione, u vostru smartphone cunnosce u corsu
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Grazia-a-st-appiegazione-u-vostru-smartphone-cunnosce-u-corsu_a2591.html"/>
     <date>
      Fri, 19 May 2017 13:37:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Grazia à st'appiegazione, u vostru smartphone cunnosce u corsu
   </head>
   <div type="excerpt">
    <p>
     Hè nata a prima appiegazione chì permette à u vostru smartphone di cunnosce a lingua corsa. Pratica per currege i sbagli è fà e suggestione in corsu.
    </p>
   </div>
   <div type="content">
    <p>
     Hè à l'iniziativa d'un purtivechjacciu, Jean-Noël Cucchi, ch'ella hè nata a prima tastera chì integra a lingua corsa in u so dizziunariu. 
Bon, "tastera" serà a nostra parolla per dì "clavier" (u ci prupone u dizziunariu Infcor, vi và ?) 
L'appiegazione si chjama SwiftKey. Hè gratisa, è ricunnosce a lingua corsa :
    </p>
    <p>
     Hè cusì chì SwiftKey vi face suggestione è currezzione in corsu :
    </p>
    <p>
     Spiega Jean-Noël Cucchi chì l'idea hè di prumove l'usu di a lingua corsa, è d'aiutà quelli chì ùn a sanu parlà : "U fattu di pudella scrive rompe una barriera. Quella di a timichezza, di a paura di sbagliassi, è permette dinù d'amparalla". 
Tucchemu à u prublema di a famosa paura di u sbagliu chì tocca à tanta ghjente. Un pesu chì frena tanti Corsi chì ùn ci la facenu à parlà, ma chì scrivenu di più vulenteri in corsu. 
"Sta barriera hè sciappata dinù in fine d'apperitivu, ma hè cumplicata di spiegà ch'è no andemu in caffè tutte e sere per parlà corsu..." 
Hè vera, è ùn ci vuleria micca chì a lingua sia una cagione di malatie di u fegatu. 
Spiega Jean-Noël Cucchi : "J'utilise un clavier sur mon téléphone, qui fait de la prédiction de frappe et il est multilingue.  C'est un des plus utilisés, il est gratuit, il a plus de 2 000 000 de téléchargement sur Android. Il a d’ailleurs été depuis racheté par Microsoft. C'est un potentiel énorme." 
Dop'à una dumanda d'aghjustu di lingue, un ingeniere in carica di e lingue l'hà cuntattatu. Ci hè solu bisognu d'alimentà a basa di dati. L'appiegazione hà bisognu di testi, di siti web per analizà e frase è pudè anticipà e parolle. 
A Piazzetta cuntribuisce cusì à alimentà sta basa di dati, di manera gratisi. Precizemu chì nè Jean-Noël Cucchi, nè A Piazzetta toccanu qualcosa nantu. 
È custì ne prufittemu per dì ch'è no ci sentemu appena soli è ch'elli mancanu siti in lingua corsa aghjurnati di manera regulare. 
Dop'à esse stata dispunibule nant'à Android, u dizziunariu di SwiftKey si trova dapoi oghje à dispusizione nant'à Apple.
    </p>
    <p>
     A murale di sta storia hè chì tuttu u mondu pò purtà a so petra à prò di a lingua. Sì i Corsi si decidenu à vulè salvà a so lingua, tuccherà à elli di falla. Forse ch'ellu ùn vale a pena d'aspettà a decisione d'un ministeru : 
"Sì tuttu ognunu porta una petricella, ci hè manera di fà un grande munumentu. Sì tuttu ognunu ci và di a so iniziativa, hè a sucetà chì avanza. È s'è no semu abbastanza à fà quessa, averemu vintu." 
Hè detta.
    </p>
    <p>
     Per caricà nant'à iPhone è iPad :A leia nant'à iTunes 
Per caricà nant'à Android : A leia nant'à Google Play
    </p>
   </div>
  </body>
 </text>
</TEI>
