<TEI>
 <teiHeader>
  <fileDesc>
   <titleStmt>
    <title>
     Quale era Tiadoru Poli, u banditu chì hà ispiratu à Biancarelli pè "Orphelins de Dieu"
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Quale-era-Tiadoru-Poli-u-banditu-chi-ha-ispiratu-a-Biancarelli-pe-Orphelins-de-Dieu_a2038.html"/>
     <date>
      Mon, 24 Nov 2014 14:45:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       CULTURA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Quale era Tiadoru Poli, u banditu chì hà ispiratu à Biancarelli pè "Orphelins de Dieu"
   </head>
   <div type="excerpt">
    <p>
     Surtitu qualchì mesi fà, u rumanzu di Marcu Biancarelli "Orphelins de Dieu" si passa in a Corsica di u 19u seculu cù i so banditi è a so viulenza. U più famosu è guasi l’eroe di st’opera magnifica hè u banditu Tiadoru Poli, u rè di a machja. Ma sapete quale ellu era ?
    </p>
   </div>
   <div type="content">
    <p>
     Tiadoru hè natu in Guagnu in u 1797. Facianu 28 anni chì a Corsica era francese quandi u ghjuvanottu si face arrestà da un gendarmu chì avia l’abitudine di manghjà in casa soia (l’invitate, voi, i CRS a manghjà in casa vostra ?). Serenu, intelligente, struitu, di bellu parè, Tiadoru ùn dumandava nunda. Era cunsideratu cum'è disertore perchè ch'ellu ùn s'era presentatu à fà u serviziu militare. 
Scappatu da a prigione d’Aghjacciu, u guagnese ùn hà più ch'è un'idea in capu : truvà u gendarmu chì l'hà umiliatu. L’aghjaccerà d’una balla in capu. U banditu Tiadoru Poli era natu. 
Fù curunatu "Rè di a machja" da più d’una quarantina di banditi corsi adduniti in a furesta d'Aitone, u 21 di feraghju di u 1823, in a tradizione di Paoli. Face ancu vutà una custituzione chì serà appiegata da i cumpagni di Poli. Portanu cugnomi cum'è Bruscu, Mascarone, Picone, o Gallochju. 
A banda armata ùn esiteghja micca à arrubà i preti arricchiti nant’à i poveri, à assaltà e gendarmerie, à tumbà i criminali (d'appressu à elli...) o à scapà un boie. 
A Francia a sà : per cumbatte i Corsi, ci volenu Corsi. Nasce u "bataillon des voltigeurs corses", un corpu militare spezialamente creatu per fà a guerra à i banditi. Ma sti "voltigeurs" feranu unepoche di malfatte anch'elli (arrubecci, assassinii...). 
Finisceranu per chjappà à Tiadoru Poli in u 1827. Serà tombu in u paese di Coghja induve si piattava è u so corpu serà espostu in Aiacciu. Una notte spariscerà è dapoi, nimu sà induv’ellu hè sepellitu. Oghje ci ferma sola a so zucca. 
Quellu chì a lege culuniale di a republica chjamava « contumace », l’avemu chjamatu Banditu d’onore o ribellu. Nè bravu, nè gattivu, era solu una maglia viulente trà un’epica chì ùn era più è un'epica chì avia da nasce. 
À st’epica, Napuleone III arruvina a Corsica à u livellu economicu, suciale è culturale. I Banditi cum'è Poli, affascinavanu certi autori francesi cum'è Mérimée, Flaubert, Daudet è tant’altri. Oghje tocca à Marcu Biancarelli di fanne un rumanzu di prima trinca.
    </p>
    <p>
     Da leghje : l'articulu di Santu Casanova Tiadoru Poli, banditu publicatu in L'Annu Corsu, in u 1932.
    </p>
    <p>
     St'articulu hè statu traduttu nant'à u situ Ampargu a lingua corsa.
    </p>
   </div>
  </body>
 </text>
</TEI>
