<TEI>
 <teiHeader>
  <fileDesc>
   <titleStmt>
    <title>
     Beaujolais : nò, ùn site micca obligati di fà cum'è tuttu u mondu
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Beaujolais-no-un-site-micca-obligati-di-fa-cum-e-tuttu-u-mondu_a2033.html"/>
     <date>
      Thu, 20 Nov 2014 20:54:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       SUCETA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Beaujolais : nò, ùn site micca obligati di fà cum'è tuttu u mondu
   </head>
   <div type="excerpt">
    <p>
     A Corsica, u paese chì conta un centu di vigne classate in AOC. Ma sta sera, sò litri è litri di Beaujolais chì faleranu à rivocchi.
    </p>
   </div>
   <div type="content">
    <p>
     Sta sera « Beaujolais nouveau » ! Festa in paese ! A più parte di e cantine e di i caffè anu da prupone « Barbecue-grillades » è « sauciflard-pâté en croûte » per fà passà u gustu di u vinu francese aspettatu da tutti cum'è Pasquale Paoli in u 1755. 450 000 litri di fragnu anu da annacquà u mondu tale una cavallata cerria. 
I giappunesi anu ancu, per sta celebrazione, rimpiazzatu l’acqua di u bagnu incù u « Beaujolpif » (cusì u chjamanu certi). Speremu ch'elli ùn u rimetteranu micca in buttiglia dop’à l’abluzione. 
Sta vinaccia hè stata maturata dui mesi (guasi nunda), techja di levitu, pizzica assai quand’ella fala è ancu di più quand’ella colla. 
Ma sta sera, a Francia sana (è ancu a Corsica), s’annigherà sott’à u liquidu acru. Seguiteremu i « flonflons » è u pezzu di a carne à u focu cum’è i topi anu seguitatu à quellu ghjucatore di pirulla d’Hamelin è ci truveremu tutti n cità, azezi, criticoni è spapersi à buleghju, senza sapè perchè no simu quì. 
Sopr'à tuttu, pruveremu di truvà u gustu di l’annata : fragula, rubu, banana, o ancu puru carne macinata. Di tutte e manere, sò i capizzoni di a cummunicazione è i giurnalisti chì decideranu ciò ch’ellu sentia u vinu di u terzu ghjovi di nuvembre. 
Avete capitu, ùn site mica voi chì sceglite di beie u « Beauj’ », ghj’è ellu chì v’hà sceltu, chè vo siate di cunsentu o nò. Simu tutti pari per ciò chì ghjè di moda. 
Puderiamu scrive un altru capuversu à quella canzona di Canta u Populu Corsu : « Nuvembre sente u Beaujolais… »
    </p>
   </div>
  </body>
 </text>
</TEI>
