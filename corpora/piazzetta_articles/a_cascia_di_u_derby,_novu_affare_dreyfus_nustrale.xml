<TEI>
 <teiHeader>
  <fileDesc>
   <titleStmt>
    <title>
     A cascia di u derby, novu affare Dreyfus nustrale
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/A-cascia-di-u-derby-novu-affare-Dreyfus-nustrale_a1719.html"/>
     <date>
      Mon, 21 Apr 2014 19:00:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    A cascia di u derby, novu affare Dreyfus nustrale
   </head>
   <div type="excerpt">
    <p>
     Di quandu in quandu a Corsica si sterpa nant'à e rete suciale per un novu affare Dreyfus. Pensemu forte à Ghjuvan Michele Fraticelli chì hà da piglianne tutta a settimana (almenu) à u forum di RCFM...
    </p>
   </div>
   <div type="content">
    <p>
     Ci sò quelli chì anu risu :  Una cascia in un stadiu, ùn sò micca i Corsi chì l'anu inventata. Si vede spessu in Italia, per magagnà (o piuttostu per annerbà...) i cugini d'in faccia. Di quandu in quandu una tifoseria inventa un interru di l'altru club... S'hè vista decine è decine di volte. Cum'è in Genoa per esempiu, quandu i sustenidori di u Genuva avianu festighjatu a falata di l'altru club di a cità, a Sampdoria... 
Ci sò quelli chì anu datu e lezziò :  Indignati di Facebook è muralizatori, a Corsica ne conta pienu. In sti casi custì, Facebook s'assumiglia à un campu di battaglia. Dapoi eri hè un Hiroshima di l'azizume. 
"J'ai honte d'être corse"  Bon, ùn cumminciate micca cun quessa chì a lista di l'affari vergugnosi in Corsica, hè longa ! È forse, ancu più gravi. 
"C'était mieux avant, nanzu c'era u rispettu"  Nò, 60 anni fà e partite trà Bastia è Aiacciu finianu digià à calci è pugni. Ma tandu, ùn c'eranu micca 15.000 persone à u stadiu, YouTube, Facebook è e camerà di Canal+. Ùn parlemu mancu di e partite di ballò trà quartieri di Bastia... Ùn vole micca dì ch'ellu ci vole à cuntinuvà, è ùn hè micca una scusa per fà peghju, ma nanzu, rispettu, ùn ci n'era micca non più. 
Ci sò quelli chì dicenu ch'ella ùn hè ch'è una magagna :  Adimettimu. Hè cusì da per tuttu in u mondu, in ogni stadiu da Glasgow à Roma, u stadiu hè un cìrculu, un carnavale, un locu induve tuttu hè permessu, u solu locu induve hè permessu d'insultà à l'altru. A regula hè di pruvucà per fà biscà à l'altru. Avete u dirittu di truvà quessa goffa. Ma hè u futbol chì vole quessa... 
U ballò, un sport di pace ?  Ùn cuntate micca nant'à u futbol per a fratellanza è per avvicinà a ghjente. Leghjite i scritti di l'etnolocu Christian Bromberger, i rumanzi di Tim Parks o di John King. Avà, avete dinù u dirittu di truvà quessa goffa. Ma hè cusì, u stadiu hè una cumedia. 
Ci sò quelli chì anu trovu ch'ellu era goffu :  Si sente assai "c'est de mauvais gout"... Anu dirittu di pensalla. Cumu u harlem shake di l'ACA cù un tippu cù una pistola passa nant'à un t-max, ùn era tantu di u più bellu effettu... 1 à 1. 
Ci sò quelli chì dicenu chì pè i tempi chì correnu, ùn face micca ride :  Quessa a sapemu, a Corsica stà male, a sucetà corsa hè in pistìcciuli, acculturata, di più in più povera, inchieta per u so avvene, addisperata, preda di a miseria è di u banditisimu. Ùn avemu ancu trovu a medicina. Ma s'è vo site indignatu, casca bè ! Ci hè un paese da turnà à custruisce, è ci hè u travagliu. Tutte e vuluntà sò e benvenute... 
Ci sò quelli chì pensanu à e vìttime di a catastrofa di Furiani :  Bon, in listessu tempu, s'ellu ci hè UN locu in u campiunatu di Francia induve i minuti di silenziu sò rispettati, hè in Corsica. In cuntinente, ùn esiste micca. Andate à vede in Parigi, in Marseglia o in Liò... Per quessa i sustenidori corsi sò i più rispettosi, ch'elli sianu di u Sporting è di l'ACA. 
Ci sò quelli chì cercanu quale hà cumminciatu u primu :  Andateci voi à ragiunà cun elli per circà di sapè quale hà principiatu... 
Ci sò quelli chì trovanu ch'ellu ùn hè micca terribule, è basta :  È si pò dinù capisce u so puntu di vista, senza falalli à dossu. 
Allora eccu, tuttu quessa ùn era ch'è una magagna. Certi si sò campati, d'altri l'anu truvata storta, è si pò capisce ch'ella ùn pò piace. 
Avà forse ùn ci hè bisognu di parlanne torna una settimana sana. In quant'à e rete suciale, in sti casi custì hè megliu à ùn andacci mancu. Forse dinù, certi ponu capisce chì d'altri trovinu a magagna micca terribule. Ma ci vole à crede ch'ellu ci piace in veru à stirpacci nant'à Facebook. 
Di tutte e manere, ognunu hà u so puntu di vista è hè abbastanza azezu per fallu scambià d'avisu. 
O sinnò, ci vulerebbe à truvà un sugettu di discussione induve si parli di u cane Whisky, di u minchju di Limelette, di a cascia di a tribune Est è di a sciarpa di Simeoni. N'averiamu per sei mesi di tazzeghju cusì. 
Eccu, hè detta. Passemu à altr'affare avà ?
    </p>
   </div>
  </body>
 </text>
</TEI>
