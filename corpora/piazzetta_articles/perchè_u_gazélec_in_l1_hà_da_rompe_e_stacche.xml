<TEI>
 <teiHeader>
  <fileDesc>
   <titleStmt>
    <title>
     Perchè u Gazélec in L1 hà da rompe e stacche
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Perche-u-Gazelec-in-L1-ha-da-rompe-e-stacche_a2213.html"/>
     <date>
      Sat, 16 May 2015 00:27:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       FUTBOL
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Perchè u Gazélec in L1 hà da rompe e stacche
   </head>
   <div type="excerpt">
    <p>
     À l'epica di u foot-business, di i millioni di i petrodòllari, di i stadii puliti è senza anima, di i piani per mette fora u "futbol pupulare", u GFCA colla per a prima volta di a so vita in L1. Ùn pare mancu vera. Ma una cosa hè sigura : à certi li dà digià a pena in capu. Eccu perchè.
    </p>
   </div>
   <div type="content">
    <p>
     1. Digià u nome : "gazélec"
Ma chì hè stu nome "Gazélec" ? À l'orìgine u GFCA nasce da a fusione di dui clubs aiaccini : U FCA (chjamatu "le Bistro", tuttu un prugramma...) è u Gazélec Football Club d'Ajaccio. U nome "Gazélec" hè u nome datu in generale à i i clubs di l'agenti d'EDF-GDF. Oghje per esempiu ritruvemu u Gazélec Auxerre Tennis de Table, u Gazélec Badminton Bourges, o u Le Mans Gazélec Sports. 
U nome di "Gazélec" sente l'anni cinquanta, l'amatorisimu è u club pupulare, operaiu. Ritruvallu in u mondu prufessiunale hè digià un'anumalia. Tantu megliu.
    </p>
    <p>
     2. U stadiu
Dimmula franca, u stadiu Ange Casanova di Mezavia hè un pezzu d'Albania in Corsica. Forse u stadiu u più goffu di L1 è L2 : trè tribune, nunda daretu à a gabbia d'un latu, 3000 piazze... À l'epica di i stadii muderni, di l'Euro 2016, di u "naming", di i stadii cunfurtèvuli (è senza anima) è di a "licence club", Mezavia pare surtitu d'un filmu d'orrore pulunese di l'anni 70. 
È i dirigenti l'anu detta : volenu ghjucà in Mezavia in L1, trippa pè a "licence club" (chì dà soldi in più). Ebbeh sapete chè ? Anu ragiò è hè tantu megliu.
    </p>
    <p>
     Iè iè. Quist'annu chì vene, u PSG, l'OM, Lyon, Monaco, Christophe Dugarry è u lonzu di Stéphane Guy veneranu in sti lochi.
    </p>
    <p>
     3. U GFCA, u club chì ùn pudia more
Si sò messi à parechji : LFP, DNCG, cummissione disciplinarie. Anu ancu inventatu una regula apposta per impediscelu di cullà : "una cità di menu di 100.000 abitanti ùn pò avè duie squadre prufessiunale... Era in u 1999, u GFCA duvia ghjucà in segonda divisione (era l'epica di Pagis, Van Kets è Pascal Olmeta). 
U GFCA si rimetterà d'una falata in CFA per via di a DNCG, d'un'altra falata qualchì annu dopu, d'una cullata in L2 cù una falata dop'à una stagione infernale cun parechje partite di suspensione (è parechji sciambuloni è tambate messe à diritta è manca chì a LFP ferà pagà à u Gaz...) è di parechje altre inghjustizie. 
Ùn si sà micca perchè, ma u Gazélec hè un club centu volte ammazzatu, è chì hà sempre riesciutu à rinasce...
    </p>
    <p>
     4. U club amicu di Tony Chapron
Marzu di u 2013, l'àrbitru Tony Chapron volta in i spugliatoghji dop'à u so scaldamentu. A versione officiale dice ch'ellu saluta u publicu aiaccinu cù un gestu simpàticu. Officialmente... 
L'Equipe : Chapron a-t-il insulté le public ?
    </p>
    <p>
     5. Una invenzione : "l'insécurité totale"
Stagione 2012-13, u GFCA colla in L2, è hè digià un miràculu. I dirigenti a si provanu kung-fu fighting per circà di mantenesi. Gattiva scelta. A LFP ùn apprezieghja micca è falanu scutrate nant'à u Gaz. 
Dop'à a partita contr'à Monaco, a lega face un raportu di quelli saliti è pruibisce i scontri in Corsica sin'à a fine di a stagione. Si parla di "insécurité totale du coup sifflet de final jusqu’au moment du départ des arbitres du stade". 
U GFCA falerà à a fine di sta stagione ma ritene a lezzione.
    </p>
    <p>
     6. Un derby contr'à u Sporting, u "contextico" ?
Per avà sò numerosi i sustenidori di u Sporting hà avè a simpatia per u Gaz. È vice versa. 
Ma ùn hè micca sempre stata cusì. L'annata 1992/93 hà vistu unu di i derby i più duri di l'epica "muderna" trà e dui clubs, cun parechji feriti nant'à u terrenu è incidenti in e tribune. Oghje a rivalità s'hè appaciata. 
Ma sin'à quandu ? 
Quist'annu chì vene, seremu aspettati custì dinù. Saria bè d'ùn deccunà micca troppu, quantunque...
    </p>
    <p>
     7. Fanfan Tagliaglioli
Imaginate una serata nant'à u Canal Football Club. Ambianza culistretta, Hervé Mathoux lisciu è pettinatu, bimbos in u publicu, custume impecchèvule di Daniel Bravo... è u grande Fanfan Tagliaglioli.
    </p>
    <p>
     L' Aiaccina / Fanfan Tagliaglioli from AiaccinaTV on Vimeo.
    </p>
    <p>
     Hè quantunque altr'affare ch'è Vincent Labrune, Jean-Michel Aulas è Nasser Al-Khelaïfi, nò ?
    </p>
    <p>
     8. Perchè dui clubs corsi in L1, ne stumaca più d'unu
320.000 abitanti, i bugetti i più chjuchi di L1 è di L2, eppuru simu quì. 
Ùn vi pare nunda à voi ?
    </p>
    <p>
     9. Un club corsu in L1 hè penibile. Allora dui...
"Affare" di a bandera corsa, incidenti, sanzioni... U Sporting dà e brisgiole à i dirigenti di u ballò francese. À tal puntu chì u so presidente ùn pò salutà i ghjucadori corsi durante una finale naziunale. 
È quist'annu chì vene, seranu dui...
    </p>
    <p>
     10. Chì piazza per u futbol pupulare ?
Ma chì serà stu "futbol pupulare", messu fora da i stadii, rimpiazzatu da u "futbol di i soldi" ? State à sente st'emissione interessante di France Culture : 
France Culture : Supporteurs : tous hooligans ?  
Fliccagiu, fisciagiu sistematizatu di i sustenidori, ripressione... chì serà l'avvene per u futbol pupulare in una L1 cummandata da i soldi ? 
Cresce a cuntestazione appena da per tuttu in Francia, ma i puteri publichi anu decisu di falla finita cù una certa idea di u ballò, pupulare è cuntestataria. Dumane, tutti cunsumatori !
    </p>
    <p>
     Le Magazine de @FCredac s'intéresse au Football et à ses supporteurs. Sont-ils tous hooligans ?http://t.co/j37uTJdlLa pic.twitter.com/lnHtXe9KHU
— France Culture (@franceculture) 15 Mai 2015
    </p>
    <p>
     In tutti i casi, a cullata di u Gazéléc hè una bella magagna fatta à stu futbol oghjincu !
    </p>
   </div>
  </body>
 </text>
</TEI>
