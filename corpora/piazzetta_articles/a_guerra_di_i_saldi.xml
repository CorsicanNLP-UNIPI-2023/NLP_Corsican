<TEI>
 <teiHeader>
  <fileDesc>
   <titleStmt>
    <title>
     A guerra di i saldi
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/A-guerra-di-i-saldi_a1135.html"/>
     <date>
      Wed, 13 Jul 2011 20:28:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    A guerra di i saldi
   </head>
   <div type="excerpt">
    <p>
     Baruffe, caddies chì si strufinanu, insulte, calci è pugni : eccu ! Sò principiati i saldi.
    </p>
   </div>
   <div type="content">
    <p>
     Ind'i tempi antichi a vita curria à u rìtimu di a natura. À ogni stagione i so travaglii : tribbiera à u principiu di l'estate, castagne à l'entre di l'inguernu, impiaghjera è muntagnera per i pastori... 
E feste religiose venianu à incalcassi nant'à stu rìtimu di u tempu. Natale, Pasqua, San Ghjuvà, 8 settembre... 
Oghje a nostra vita hè ritmata da e feste di a cunsumazione. E duie festoni di l'anni sò dunque i saldi, quelle d'inguernu è quelle d'estate. À mezu, ci hè Halloween, a rientrata, a Saint Valentin, Fête des mères, Fête des pères, Festa di i curnuti, Fête des beaufs, eccetera. 
Dapoi oghje, i parkings di e chjese nove sò pieni à tappu. I praticanti di a religione nova anu empiutu i tempii di a cunsumazione. 
Si fala à posta da u paese per esse presente u "jour J". Megliu : certi anu postu u so famosu jour de congé pour faire les soldes. 
A quistione nant'à tutte e labre hè dunque dapoi sta mane : "oh, tu as fait les soldes ?" 
Cum'è in ogni religione, ci sò ancu i fanàtichi. Quelli chì mettenu a sveglia à 7 ore per fà l'apertura di i magazini. Quelli chì facenu passà in forza u so caddie pè ghjunghje u primu... 
Iè, cusì si passa ind'è noi oghje. È da quì à 100 anni, u futuru Pierre-Jean Luccioni ferà un articulu nant'à l'apertura di i saldi in u so "Tempi fà : a Corsica in l'anni 2000".
    </p>
   </div>
  </body>
 </text>
</TEI>
