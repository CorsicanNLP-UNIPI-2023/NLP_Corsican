<TEI>
 <teiHeader>
  <fileDesc>
   <titleStmt>
    <title>
     Ùn pienghjeremu micca à Taccer
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Un-pienghjeremu-micca-a-Taccer_a1534.html"/>
     <date>
      Tue, 09 Apr 2013 17:03:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Ùn pienghjeremu micca à Taccer
   </head>
   <div type="excerpt">
    <p>
     Si n'hè andata Margaret Thatcher. In Corsica, a cunniscimu sopr'à tuttu cum’è quella donna altiera capizzone di u guvernu britannicu chì ùn vulia sente parlà di prigiuneri pulitichi irlandesi.
    </p>
   </div>
   <div type="content">
    <p>
     Ma ùn era aspra è severa solu contr’à l’IRA. In u so paese, parechji gruppi l’anu avuta dura incù MT : disimpiegati, minori, sindicati, sucialisti, invece chì altri a salutanu cum’è quella chì hà propiu salvatu a Granbritannia è l’hà rialzata à u so livellu di putenza internaziunale. 
In tutti i casi, i dece anni ch’ella fubbe Primu Ministru sò stati un'epica di manifestazioni assai cunturbati, sia in un modu puliticu o culturale (basta à rammintassi tutti l’artisti è e canzone in zerga contr’à a Signora di ferru ; per esempiu, l’illustru gruppu di heavy metal Iron Maiden s’hè battizatu cusi per burlà si di ella). 
Oghje sempre, a ghjente si scatenanu nant’à e rete suciali dopu à a so morte. Ancu u puverettu di Joey Barton a si caccia appressu à Maggie. 
Allora avà a pudemu di : Maggie Thatcher era un sceffu, è un sceffu di quelli maiò. È di siguru, piacia è piace sempre à quelli chì li piacenu i sceffarelli è à esse cummandati. 
In sti tempi di crisi d’ogni modu, hè spessu piacevule di circà si un mudellu puliticu efficiente. Quellu di Maggie, pè dilla semplice, era quellu di u liberalisimu à buzeffu, ghjustu à puntu sta visione di u mondu chì da tanti capatoghji à i guverni occidentali oghjinchi. 
E in Corsica ? Ci garba à noi altri di parlà di populu, di nazione, di sucetà, ecc. Ci serebbe statu un dibattitu incù Maggie, chì un ghjornu fece quella famosa cunfessione : « A sucetà ùn esiste micca, ci sò solu omi è donne, individui ». 
D’appressu à voi, chì si puderà ritene di u Taccerisimu ? Averebbe viaghjatu ind’è noi ?
    </p>
   </div>
  </body>
 </text>
</TEI>
