<TEI>
 <teiHeader>
  <fileDesc>
   <titleStmt>
    <title>
     E vitture, una passione nustrale
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/E-vitture-una-passione-nustrale_a1986.html"/>
     <date>
      Sun, 12 Oct 2014 10:44:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       SUCETA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    E vitture, una passione nustrale
   </head>
   <div type="excerpt">
    <p>
     A nutizia d'oghje chì ralegrerà à tutti : ci seranu tunnelli è giratoghji novi in Furiani è Casatorra per fluidificà a circulazione. Hè benissimu, ma quandu ci puderemu passà di a vittura in Corsica ?
    </p>
   </div>
   <div type="content">
    <p>
     Sauveur è Paul sò felici oghje. Sò principiati i travaglii di i giratoghji di Furiani è Casatorra. Dui tunnelli permetteranu di fluidificà a circulazione. 
Ci vole à dì chì cun 40.000 vitture à ghjornu, l'entrata di Bastia hè infernale. 
Costu di sti travaglii : 30 milioni d'euri. 
Siguramente chì sti travaglii, ci vulia à falli. Hè solu peccatu ch'ellu ùn si pensi solu ch'è in termine di "tuttu vitture". Ci vole à aiutà e vitture, sustenele, fà parkings... 
D'appressu à Frédéric Denhez, autore di "La fin du tout-voiture", una vittura costa trà 200 è 1300 euri à mese (essenza, assicuranza, parkings, riparazioni, intrattene, PV ecc...). Sia 20% di u bugettu di a ghjente (è sin'à 40% in u peri-urbanu perchè si piglia di più a vittura). 
Sò parechji à parlà di a fine di u "tuttu vittura" (state puru à sente st'emissione). Micca a fine di a vittura hein, ma di u fattu chì ùn ci pudemu passà di a vittura in u nostru cutidianu. 
In Corsica hè ancu di più vera ch'è in altrò, semu à u gradu zeru di i trasporti in cummunu. 
Purtantu, sò numerose e cità d'Auropa induve si cerca di "mette fora" e vitture. A suluzione hè semplice ma costa caru è ci vole à cambià l'abitutine : si sviluppanu d'altri mezi di trasporti "puliti" : trenu, tram, bus eccetera. 
Truvate normale d'ùn pudè piglià u trenu per andà e sere di partite in Furiani ? Truvate normale d'ùn pudè piglià trasporti in cummunu per quelli chì stanu in Borgu o Lucciana è chì travaglianu in Bastia ? 
Per avà, sò pochi à circà di rifletteci in Corsica. Ma ci veneremu bè un ghjornu.
    </p>
   </div>
  </body>
 </text>
</TEI>
