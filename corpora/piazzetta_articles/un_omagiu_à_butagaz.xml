<TEI>
 <teiHeader>
  <fileDesc>
   <titleStmt>
    <title>
     Un omagiu à Butagaz
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Un-omagiu-a-Butagaz_a2410.html"/>
     <date>
      Thu, 26 May 2016 00:09:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       MAGAGNA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Un omagiu à Butagaz
   </head>
   <div type="excerpt">
    <p>
     L'artistu Marcellu Lepidi-Acquaviva hà publicatu nant'à a so pagina Facebook a so ultima opera : una buttiglia di Butagaz.
    </p>
   </div>
   <div type="content">
    <p>
     Una buttiglia di gaz cum'è opera d'arte ? È perchè micca. Eccu u testu publicatu da l'artistu nant'à a so pagina Facebook  : 
Iè, ci hè a macagna. L'ogettu hè diventatu opera d'arte, à l'usu pop-art. Ma al dilà di quessa, ci hè dinù un omagiu. Da u 1976 à u 2016 sò passati quarant'anni. Quarant'anni chì anu marcatu a mo zitellina, a mo ghjuventù, a mo manera di pensà, di vede a Corsica. Quarant'anni hè u tempu ch'ella hè durata sta lotta, sta speranza d'un lindumane più bellu per stu populu è stu paese. Hè forse statu un sognu cullettivu ancu. 
È quarant'anni dopu, chì si po ritene ? U sacrifiziu di centinaie d'omi chì ci anu cridutu, chì avianu e so idee è a difesa di sta terra arradicata in elli. Allora hè vera, hè forse troppu prestu per fà u bilanciu. Ci sò stati i guai, i doli, l'anni di prigiò lampati à a lestra, l'urfagni è e veduve. U paradossu hè quì : a guerra trà di i naziunalisti hà fattu di più morti ch'è quella contr'à l'invasore. Ci semu di più tombi trà di noi ch'è no avemu tumbatu à l'altri. I sturiani studieranu megliu quessa ch'è mè. 
Ma oghje vulia solu rende omagiu à quelli chì sò andati sin'à mette in periculu a so vita per e so idee, per u cullettivu, chì anu cridutu à una sucetà più ghjusta. À l'ora di l'invidualisimu generalizatu, di u soldu rè, di u parè, di u cunsumerisimu, di a "mercantilizazione" di a Corsica chì arruvina appena di più ogni ghjornu stu paese, era bè di dilla, casu mai averiamu l'idea di scurdaccine. Ùn si sà mai.
    </p>
   </div>
  </body>
 </text>
</TEI>
