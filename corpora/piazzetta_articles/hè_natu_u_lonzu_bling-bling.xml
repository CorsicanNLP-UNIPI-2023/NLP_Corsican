<TEI>
 <teiHeader>
  <fileDesc>
   <titleStmt>
    <title>
     Hè natu u lonzu bling-bling
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/He-natu-u-lonzu-bling-bling_a1338.html"/>
     <date>
      Sun, 06 May 2012 01:12:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Hè natu u lonzu bling-bling
   </head>
   <div type="excerpt">
    <p>
     Bona nutizia, hè nata l'AOC "charcuterie corse". Hè stata presentata in... Murtoli. U sìmbulu per dicci ch'ellu ùn serà micca pè i Corsi, ma pè turisti i più ricchi ?
    </p>
   </div>
   <div type="content">
    <p>
     Infine l'avemu, l'AOC di carne purcina corsa. Speremu ch'è no ne puderemu prufittà ancu noi è ch'ellu eviterà e derive di i purcelli chinesi. Arricurdatevi di u scumpientu tragi-còmicu di i stands corsi di u Salon de l'agriculture. 
Ma induve i capizzoni corsi anu fattu a presentazione di l'AOC "charcuterie corse" ? In Alisgiani, induve a carne purcina hè cusì bona ? In Tàravu induve l'agricultori ùn anu micca tutti porci chinesi ? In Vallerustie, chì pruduce u figatellu cusì fine ? 
Nò, l'anu fatta in... u duminiu di Murtoli, ci dice Corse Net Infos. 
Strana scelta di u locu. Sapete, Murtoli hè stu paradisu pè turisti carchi à soldi induve ci sò beach party cun ghjente bè. U JDD ùn avia scrittu qualchì annu fà un articulu intitulatu L'ombre du grand banditisme à Murtoli ? 
Dopu ci spieganu l'organizatori chì : "Le choix du lieu, plus que par sa situation géographique exceptionnelle, se voulait symbolique, puisqu’il permet de faire un lien entre le tourisme et l’agriculture. Comment prétendre à un tourisme de qualité si l’on n’a pas une agriculture de qualité et si l’on n’a pas des produits de qualité ?" 
Eccu, hè detta. St'AOC tantu aspettata ùn saria una bona nutizia pè i purcaghji corsi ? Pè u sapè fà nustrale ? Pè i paesi di l'internu ? Pè i Corsi ? 
In un locu di lussu, ci dicenu chì hè sopr'à tuttu una bona nutizia... pè u turisimu. 
Dunque, si deve avè bona sciarcutteria... pè avè un turisimu di qualità.  Si deve cantà canzone corse... per fà un turisimu culturale.  Si deve difende i nostri munumenti... per fà un turisimu identitariu.  Si deve prumove à Napoléon... per fà un turisimu stòricu. 
À forza d'ùn pensà chè turisimu, ùn ci rindimu mancu più contu chì i Corsi sò diventati strangeri in u so propiu paese. 
À i ricconi è i turisti, u prisuttu AOC in Murtoli.  À i lonzi corsi, i knackis è u prisuttu made in China di u supermercatu.
    </p>
   </div>
  </body>
 </text>
</TEI>
