<TEI>
 <teiHeader>
  <fileDesc>
   <titleStmt>
    <title>
     Insulte è ghjesteme in corsu
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Insulte-e-ghjesteme-in-corsu_a1075.html"/>
     <date>
      Tue, 19 Apr 2011 00:48:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       CUMU-SI-DICE
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Insulte è ghjesteme in corsu
   </head>
   <div type="excerpt">
    <p>
     È voi, chì hè a vostra insulta o ghjestema preferita ?
    </p>
   </div>
   <div type="content">
    <p>
     Rassicuremu in furia in furia quelli chì penserianu chì st'articulu saria un incuragimentu à parlà di manera sporca è scrianzata. Nò, si tratta solu d'interessacci à e ghjesteme è à l'insulte in lingua corsa, tante ch'elle sò nùmerose è ricche. 
Eppo, hè sempre megliu di sfugassi è di mughjà in corsu ch'è di lampà un "rodidon puton merdeuh..." nò ? 
Una ghjestema (o ghjastema in Corsica Suttana) si traduce in francese da juron, blasphème è imprécation. Allora eccu quì una piccula selezzione ch'è vo pudete arricchisce scrivendu un cummentu. E più belle seranu publicate in u prùssimu nùmeru di A Piazzetta induve ci seranu dinù e ghjesteme preferite di qualchì persunalità... 
Vai à fatti leghje ! A spiegazione hè chì quellu chì si face "leghje" hè spiritatu (possédé par le diable) è ch'ellu hà bisognu di fassi scunghjurà (exorciser). U prete chì in i tempi scunghjurava leghjia e parolle nant'à un libru chì si mettia sopr'à u capu di u malatu... L'avete vistu u filmu L'Exorciste ? Eh bè custì hè listessa. 
Per definizione, una ghjestema mintuveghja a religione : Cristu ! Signore ! Ghjur li chjodi ! (di a Croce di Cristu...) 
Parechji sò e ghjesteme cumposte cun "sangue" : Sangu lu Cristu ! Sangu la Madonna ! Sangu la Miseria ! Sangu lu Tonu ! Sangu lu porcu ! Sangu lu Satanassu ! Sangu lu Macumettu ! 
In u libru di Sebastianu Dalzeto u babbu di Pesciu Anguilla mintuveghja a ghjestema aiaccina Par lu porcu mundacciu !
    </p>
    <p>
     Un'altra manera di ghjestimà hè di falla per eufemisimu. Si trasfurmeghja u nome ghjestimatu. Per esempiu Per la madoscula ! invece di Per la Madonna ! O ancu Cristallacciu latru per ùn avè micca à insultà à Cristu. 
Cunniscite tutti a fòrmula ch'è tù... chì permette assai spressione varie è ricche, ben'chè a sorte bramata sia sempre a listessa. Tutte amentanu a morte : 
Ch'è tù sbotti (que tu éclates)  Ch'è tù sprufondi  Ch'è tù schjatti cum'è una fasgiola !  Ch'è tù imbuffi !  T'impàlini !  Ti portini in quattru !, Ch'elli ti mettinu u custume dumane ! Ch'è tù esca di a to casa à pedi in davanti ! traducenu listessa idea...  Ti facini un teghju ! (vale à dì una sepultura). 
In Corsica suprana a ghjestema "ch'è tù sia" si prununzia "ch'è tù scia" : 
Ch'è tù scia cecu  Tù scia manghjatu !  Tù scia fucilatu !  Tù scia arrabbiatu !  Tù scia brusgiatu !  
Quale ùn hà mai prununziatu ch'è tù crepi ? o megliu : ch'è tù crepi a bocca aperta ? Per cambià, pudete dì dinù : 
Ch'è tù brusgi !  Ch'elli ti piccinu e cerbelle !  Ch'è vo stèrpite !  Ch'ù tù cunnosca fame nera !  Ch'ellu ti ghjunga Morand ! Ci manda à l'epica quandu u generale francese Morand facia tumbà, imprigiunà è brusgià paesi sani.  Cerbelle à manate ! 
Farrandu Ettori cita un bellissimu Ti manghjini i corba (o i ghjacari) in u vangaronu ! è dinù Ch'elli ti stinzinu i pidochji ! 
Una prigantula di Sant'Andria ch'ellu si dice à i minuti chì ùn rigalanu nunda face : Ch'elli ti venghinu zini in culu quant'ellu ci hè petre in stu muru. 
Ch'ella s'imprunichisca a to casa ! ci manda à u peghju ch'ellu possi accade in Corsica : a fine d'una sterpa, d'una famiglia. 
E spressioni Civa ! Trippa ! o Piola ! s'impieganu in u sensu di "bien fait pour lui !". 
In quant'à l'insulte, a lista hè longa : 
O piduchjò !  O mignòculu !  O faccia di merda !  O cughjò !  O mullizzò !  O catinu !  O closcia !  O ciavatta !  O canacciu !  O piduchjò !  O lonzu vestutu ! 
Di siguru, insulte è ghjesteme nove sò inventate ogni ghjornu è mudernizate. Avemu digià intesu : 
Ch'ella ti venga a cacarella è micca PQ !  Ch'ellu ti venga u chauffe-eau défectueux à tè è à tutta a to famiglia ! 
Nunda c'impedisce d'altronde d'inventanne nove : 
Ch'elli ti lampinu à u MEDEF.  Ch'ella ti venga a faccia di Paul Natali !  Ch'è tù ti disceti cù u nasu di Jean-Christophe Angelini !  Ch'ella ti venga a chigna d'Emile Zuccarelli !  Ch'è tù porti u catogan d'André Paccou tutta a to vita !  Ch'è tù finisca à l'UMP !  Ch'è tù porti u képi !  Ch'è tù fessi l'apperitivu cù Jean-Jacques Panunzi è Marcel Francisci tutte e sere sin'à a to morte !  Ch'è tù scia lampatu à Fukushima !  Tù scia plasticatu !  Ch'è tù ghjochi in Mafiosà cù Moundir è Joey Starr !  Ch'ellu ti venga Etienne Daho !  Chì a to casa di paese diventi a résidence secondaire di Brice Hortefeux !  Ch'ellu sia Franck Ribéry chì porti a to cascia !  Chì a to mamma finisca à Confessions Intimes nant'à TF1 !  Ch'è tù ti chjami Kévin !   
Avà tocca à voi. Ghjastimate puru lascendu un cummentu !
    </p>
    <p>
     Da leghje dinù : 
Chì tù sia... : Petite anthologie d'imprécations et autres souhaits venimeux di Paul Milleliri (Albiana) 
Anthologie des expressions corses di Fernand Ettori (Rivages) 
Injures corses, Araziolu è Pierrick Juin (Albiana)
    </p>
   </div>
  </body>
 </text>
</TEI>
