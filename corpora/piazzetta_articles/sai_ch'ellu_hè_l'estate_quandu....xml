<TEI>
 <teiHeader>
  <fileDesc>
   <titleStmt>
    <title>
     Sai ch'ellu hè l'estate quandu...
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Sai-ch-ellu-he-l-estate-quandu_a1393.html"/>
     <date>
      Wed, 01 Aug 2012 01:32:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       MAGAGNA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Sai ch'ellu hè l'estate quandu...
   </head>
   <div type="content">
    <p>
     A ghjente si sente obligata di mette cappelli "Havana Club" è di beie mojitos per fà a festa.  Toccu sàbbatu sera, ùn sai micca in chì festa di paese ai da andà.  Sai chì à a festa di u 15 agostu, ci serà una cazzuttata.  Tandu i più vechji diceranu : "à a nostra epica, cazzuttate ùn ci n'era micca !" Ma ùn i cridite micca, hè una bugia.  E buatte di notte di Balagna è di Portivechju ricevenu pienu di DJ goffi chè tù ùn cunnosci micca.  D'altronde, Portivechju diventa Portovèk.  U to paese s'empie di croce immatriculate 13 o 44.  À principiu sì cuntentu, face bellu tempu è sì alegru. Ma dopu, ùn ne poi più è sì felice quandu volta settembre.  Ci hè pienu di giurnali "Numéro spécial Keurse".  Di maghju, ti sì messu à fà u sport pè pudè andà à u mare. U peghju, hè chè tù ci ai cridutu.  Ci hè pienu di cuncerti pè i vechji : Julien Clerc, Laurent Voulzy, Mauranne, Earth wind &amp; fire, François Feldman...  Vulie andà à vede un cuncertu di i Chjami Aghjalesi ma ti sì avvistu ch'elli giranu pocu.  Tuttu u mondu si mette à beie un "rosé bien frais". Bah a moda cambierà quist'annu chì vene...  Vai menu nant'à Facebook perchè ai d'altre cose à fà.  Tandu, t'avvedi chè tù passi troppu tempu nant'à Facebook l'inguernu.  Ai mughjatu contr'à un camping-car chì và à vinti à l'ora.  Eppo t'avvedi chì a croce chì vene in camping-car, almenu ùn si cumprerà micca una casa segundaria in Corsica allora diventa u to amicu.  Ùn vai più à fà e to spese à Géant Casino, scimisci cù i turisti chì volenu piglià a to piazza in a fila à e casce.  Ai intesu 300 volti "hè, cette année alors y a personne hein..."  Forse vulerà dì ch'ellu ci vole à scambià di u tuttu turìsimu è u tuttu immobilier...  Stai male perchè ùn ci hè più macci di u Sporting.  Fideghji e facce di quelli chì facenu nece di beie u 51 in Corse-Matin pè magagnà quelli chè tù cunnosci.  Sì cuntentu di vede a to famglia di u cuntinente chì hè di ritornu pè l'estate, ma sì ancu più cuntentu quand'ella si ne và.  Hè u ritornu di e soirées barbeuk, di e merguez, di u rosé in cubi è di l'intussicazione alimentarie.  Bischi perchè l'alemani in short cunnoscenu megliu a Corsica chè tè, ma ùn a dicerai mai.  Ùn fideghji più a televisiò, è ùn ti manca micca.  Ùn vai più à leghje l'articuli di A Piazzetta, è ùn ti manca micca.  Sì nostàlgicu di l'Apo-beach. Tandu sì chì a ghjente sapia amusassi...  Tutti l'anni prevedi di fà pienu di cose appena conne : jet-ski in Sant'Amanza, via ferrata in Urbalacone, quad in l'Agriate, catamaran in Macinaghju, canyoning in u Fiumorbu, beach-volley, beach-soccer, beach-apperitivu... Ancu di grazia, ùn faci nunda di tuttu què.  Ai almenu un amicu chì ùn supporta micca u sole è u mare, è chì ferma biancu biancu tutta l'estate.  U 15 agostu, principia a prucessione di i cacciadori chì vanu à u cignale ma chì ùn chjappanu mai nunda.  Ai cumpratu u quaternu di vacanze di U Zazu. Cumu nò ? 
À voi di cuntinuvà...
    </p>
   </div>
  </body>
 </text>
</TEI>
