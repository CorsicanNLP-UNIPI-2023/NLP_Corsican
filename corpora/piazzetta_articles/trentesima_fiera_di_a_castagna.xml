<TEI>
 <teiHeader>
  <fileDesc>
   <titleStmt>
    <title>
     Trentesima fiera di a castagna
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Trentesima-fiera-di-a-castagna_a1458.html"/>
     <date>
      Wed, 05 Dec 2012 23:04:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       TRIBUNA-DI-I-LETTORI-AZEZI
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Trentesima fiera di a castagna
   </head>
   <div type="excerpt">
    <p>
     Per ùn sminticà ciò chì no semu…
    </p>
   </div>
   <div type="content">
    <p>
     Segnu chì sta fiera face oramai parte di a tradizione corsa, hè stata creata una canzona à l’iniziativa di u so autore è offerta à a fiera (ùn era micca una cummanda). 
Mentre chì fiuriscenu i « marchés de Noel », mudelu francese impostu à a sucità corsa, induva ghjente di quì è d’altrò vi vendenu prudutti industriali senza cunnoscenu mancu (alle volte) l’origine, esiste sempre uni pochi di lochi induva l’omu, u sapè fà, u sapè esse, a pruduzzione è a tradizione sò à u centru di un’animazione. 
Isciuta da a leva di u settanta è di u riacquistu, nata quasgi à tempu à a riapertura di l’università, a fiera di a castagna hè di sicuru unu di quessi. Ella chì hà sempre avutu per scopu di mette in valore a vita paisana è e so perspetive di sviluppu è di prugressu. 
Quandu l’omi pulitichi parlanu di « désertification de l’intérieur » senza agisce, certi resitanu travagliendu a so terra è pruducendu prudutti fiuri di a nostr’identità.  Quandu l’omi pulitichi parlanu di a lingua corsa cume « facteur de discrimination », a fiera ella apre e so porte à d’altri paesi è caggiuneghja cusì scambii cultrali, mittendu in vale l’apertura di u nostru populu.  Quandu u fatalisimu empie i discorsi (« au village on ne peut rien faire »), certi si battenu per prumove è valurizà ciò chì omu sà fà, per mantene à pena di ciò chì no simu (o ciò chì no  eramu). 
Allora per fà vede à tutti ch’ellu esiste un’antru sviluppu per stù paese chì u tuttu turisimu, tutti in Bucugnà l’8 è u 9 di dicembre di u 2012.
    </p>
   </div>
  </body>
 </text>
</TEI>
