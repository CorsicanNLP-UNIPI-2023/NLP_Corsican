<TEI>
 <teiHeader>
  <fileDesc>
   <titleStmt>
    <title>
     È dicenu chì Lupinu hè goffu...
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/E-dicenu-chi-Lupinu-he-goffu_a2563.html"/>
     <date>
      Mon, 25 Mar 2019 09:57:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ULTIMI
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    È dicenu chì Lupinu hè goffu...
   </head>
   <div type="excerpt">
    <p>
     Si cunnosce u disprezzu per quelli chì stanu in stu grande quartieru pupulare di Bastia. Quand'ellu si dice "Lupinaghju", hè rara ch'ellu sia detta di manera pusitiva è fora di i casali è di l'HLM, ùn si ritene nunda. Saria ora di vedelu astrimenti. U Lupinu hè dinù un fiume piattatu è smintincatu, ma purtantu hè cusì bellu...
    </p>
   </div>
   <div type="content">
    <p>
     In Bastia, ci sò duie cità : Bastia (da Toga à San Ghjisè) à u nordu, è à meziornu i quartieri pupulari (Lupinu, Paese Novu, Montesoru) chì cuncentranu a magiurità di l'abitanti. 
Ste duie cità si giranu u spinu. À Bastia u prestigiu di a cità storica, di i munumenti, i belli lochi, i caffè à a moda, i cummerci di lussu, di i palazzi di l'epica ghjenuvese, di e numerose chjese è cappelle di stile baroccu. 
À "l'altra" cità u disprezzu : si parla di "lupinaghji", i Bastiacci di u centru ùn vanu mai in Lupinu (ch'elli ùn cunnoscenu micca). 
Purtantu Lupinu hà dinù una storia è un passatu ch'ellu saria ora di vede altrimenti. Passatu San Ghjisè c'eranu i giardini chì l'urbanizazione di l'anni 60 hà sguassatu. 
Ferma sempre qualchì traccia di stu passatu : quì un fornu à calcina, quallà un'aghja, un palmentu, una casetta, un mulinu, una funtana, una muraglietta in petra... Basta à apre l'ochji.
    </p>
    <p>
     Ma oghje interessemuci à u fiume. Perchè à l'orìgine "Lupinu" era u nome di u fiume chì nasce nant'à e pendite di u Pignu è chì si lampa in mare nant'à ciò si chjama avà u "Front de mer".
    </p>
    <p>
     Quale sà chì nant'à stu fiume c'eranu nove mulini ?
    </p>
    <p>
     Sò appena piattati, ma ci sò sempre...
    </p>
    <p>
     I scalini per andà à un mulinu sott'à A Falcunaghja :
    </p>
    <p>
     È sì oghje ci hè più cimentu ch'è machja (ben ch'ellu sia sempre u nome di locu di "U Machjò..."), fermanu sempre lochi induve u fiume pare avè tenutu u so aspettu naturale.
    </p>
    <p>
     Ùn pare micca, ma simu quì in piena cità...
    </p>
    <p>
     In ste pozze i sgaiuffi bastiacci si ciuttavanu...
    </p>
    <p>
     D'accordu ci vuleria à puliscelu appena. Ma ùn saria bè di prutege è di mette in valore sti lochi ?
    </p>
    <p>
     Ci hè un pezzu di Bastia chì s'assumiglia (appena) à a Ristonica.
    </p>
    <p>
     A sapiate ch'elli si ponu truvà castagni in Bastia ? Si trovanu in Lupinu, vicini di a gara di u Chjichju.
    </p>
    <p>
     Toccu u mese di ghjugnu, sò intramati è si portanu ancu megliu ch'è quelli di Castagniccia...
    </p>
    <p>
     Tutti i Bastiacci ùn a sanu micca, ma Bastia hè bella. È in Lupinu ci saria tanti lochi à mette in valore è priservà. 
Ferma un travaglione di memoria à fà. Ma hè dinù una quistione di rispettu per quelli chì campanu quì. Saria una bona di rendeli i so lochi, è appena di fiertà. 
Aiò chì Lupinu hè bellu !
    </p>
    <p>
     Signalateci puru s'elli ci sò sbagli, o precisioni da aghjustà.
    </p>
    <p>
     S'ella v'interessa...
Per cuntinuvà : 
Una carta di i chjassi di Bastia 
I chjassi di Bastia
    </p>
    <p>
     Publicatu pè a prima volta u 21/03/2017  Aghjurnatu u 25/03/2019
    </p>
   </div>
  </body>
 </text>
</TEI>
