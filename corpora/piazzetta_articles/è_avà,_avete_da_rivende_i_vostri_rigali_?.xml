<TEI>
 <teiHeader>
  <fileDesc>
   <titleStmt>
    <title>
     È avà, avete da rivende i vostri rigali ?
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/E-ava-avete-da-rivende-i-vostri-rigali_a983.html"/>
     <date>
      Sat, 25 Dec 2010 16:50:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       SUCETA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    È avà, avete da rivende i vostri rigali ?
   </head>
   <div type="excerpt">
    <p>
     Rigali goffi ? In doppiu ? Site fusciatu ? O tratechju di rigali ? Hè a tindenza dapoi qualchì annu : a rivendita di i rigali di Natale nant'à internet.
    </p>
   </div>
   <div type="content">
    <p>
     Imaginemu : v'anu rigalatu Tempi Fà, ma l'aviate digià ? Una vesta Millet ma hè troppu chjuca ? Un slip Pull-In troppu goffu ? 
Site tratechju, avete tuttu in casa : Full HD, Porsche, Playstation, X Box, Wii, Blue Ray, iPhone 4, iPad è cinque paghje di scarpi Prada ? 
Peghju : Babbu Natale ùn hà truvatu nunda di megliu da fà ch'è di purtavvi u best of di Justin Bieber o l'ultimu libru di Jean-Pierre Raffarin. 
Chì fà ? Pudete sceglie di mettelu in un scornu, è da quì à dui mesi finiscerà in granaghju cù i topi. O allora pudete vendelu nant'à u web, nant'à eBay o Priceminister. 
Hè a grande tindenza dapoi qualchì tempu. Sti siti di vendita d'ogetti d'occasione cunnoscenu 30% d'attività in più i lindumani di Natale ! Hè diventatu un veru business. 
Certi ne sò ancu diventati spezialisti. Sàppiate ch'elli ci sò i rancichi chì aspettanu Natale unicamente pè turnà à vende i so rigali per fassi dui soldi... Fate pianu, ci ne forse in giru à voi. 
Hè a crisa, hè mortu u "pouvoir d'achat'... tutte e scuse sò bone pè i ranciconi di Natale è ùn si vergognanu mancu più. 
È voi allora, chì ne pensate ? Manera di sbarazzassi di veri scumpienti ? Scusa di rancichi ? Di ghjente tratechja di cunsumazione ? O necessità pè i veri fusciati ? 
Dite u vostru parè !
    </p>
   </div>
  </body>
 </text>
</TEI>
