<TEI>
 <teiHeader>
  <fileDesc>
   <titleStmt>
    <title>
     Chì tippu di studiente curtinese sì ? (o sì statu per i vechji)
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Chi-tippu-di-studiente-curtinese-si-o-si-statu-per-i-vechji_a1471.html"/>
     <date>
      Fri, 14 Dec 2012 11:04:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       MAGAGNA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Chì tippu di studiente curtinese sì ? (o sì statu per i vechji)
   </head>
   <div type="excerpt">
    <p>
     Dop’à un travagliu d’etnulugia di più d’un annu, vi prupunemu deci varietà di studienti curtinesi.
    </p>
   </div>
   <div type="content">
    <p>
     1: U Fannulone (quellu ch’ùn face nulla): U fannulone si sveglia versu 10 ore è mezu incù a pena in capu ma ùn si pesa micca subbitu postu ch’ellu ùn và mai in scola, fideghja e ridiffuzione di TPMP o di i Chtis stracquatu in u so lettu comu s’ellu era mortu. Dopu à u Corsica Prima s’arrizza ! Marchja appena è và à pusà si annantu à i cabinetti à fà si una pisciata.Iè u fannulone si posa per piscià a mane !!! U so iPhone in mani si leghja e nutizie annantu à Facebook o Twitter è sopprattuttu l’ultimi articuli di a Piazzetta chì li piace assai issu magnificu ghjurnale... Quandu hà finitu (una vintina di minuti) mette u so sciortu di u Sporting (o altru) è si lampa in a sò attività principale di a ghjurnata : FIFA !!! U fannulone pò ghjucà mentre quattru o cinqu’ore à FIFA ! Versu cinqu’ore di sera ghjetta u so mandile crosciu in a rumenzula è và à lavà si. Ritrova i so amichi in caffè, facenu a bilotta, l’apperitivu,si techjanu, finiscenu in sborgna è ribilotta u lindumane... 
2: U Senza Vita: Alalala ! L’aspittava dapoi parechji anni issa libertà di a prima annata !! L’occasione per ellu di campà solu senza i so parenti. U senza vita ferma in casa da a mane à...  u lindumane. Cum’è u fannulone u senza vita ùn face ch’è ghjucà à a Playstation ma ellu ùn dorme mai. Accantu à u so lettu ci hè sempre un pacchettu di Kleenex. Ferma in u bughju a  ghjurnata sana, hè biancu biancu, bruttu è porta spichjetti. Ma hà quantunque amichi, anch’elli senza vita,è quandu sò inseme e so discursate ùn trattanu ch’è di Playstation, Xbox, Mac o  PC. U senza vita hà a paura di a ghjente è di u lume. 
3: A Sega : Ch’ella sia aiaccina o bastiaccia ghjè u listessu. Spichjetti Persol, mostra Rolex, scarpi Prada. A discrezzione ùn hè tantu a so qualità principale. Mentre a ghjurnata hè sempre pusata in terrazza à u Rex. A pudete sente, ghjè ella chì dice sempre « toc de » o « babin ». Hè carc’à soldi . Certe volte a vidite passà annant’à u corsu in u so 4X4 BMW. Face i so studii à l’IUT (cosi ind’è u cummerciu). A sega sorte u marti è u ghjovi sera, torna à u Rex, si piglia una tavula alta (face « carrudge » di mete si à u cuntuaru »), è si paga una decina di buttiglie chì tuttu u mondu pudessi vede a so furtuna. 
4: U Maffiusellu : U maffiusellu hè cum’è a sega ma ellu hè ben più discrettu, o piuttostu face quellu chì hè discretu. Tuttu di neru vistutu, baretta Prada in capu è pistola in a so stachetta di marca, ùn caccia mai nè una parola, nè un surisu. Face a paura à tuttu mondu è nimu parla in a so prisenza.
    </p>
    <p>
     5: U Pulendaghju paghjelaghju : Scarpi muntagnoli, treillis bracanatu, bleu de chine, barba d’un mese è baretta arancione. Vestitu cusì, u pulendaghju paghjelaghju batte à u Bips, à  u Central o ancu à L’Eden. A l’apperitivu ghjè quellu chì vi mette in zerga perchè canta, o piuttostu prova à cantà a paghjella accant’à voi. Cusì, ùn vi sentite mancu parlà. Ùn pianta mai eppo sò sempre e listesse paghjelle, i listessi versi è i listessi bassi fracichi. Avà e cunuscimu e famose : « vuleria chì a mio voce... » è « s’è tu sapessi lu male ... » o « Què sò voce muntagnole ...». I pulendaghji paghjelaghji sò in studii corsi è quand’elli si scontranu in carughju ùn parlenu mai in francese (iè asiste sempre !). Infatta vera ùn si parlanu micca, si mughjanu. Si campanu à mughjà, u peghju ghjè quand’elli ghjocanu à a mora, vale à dì ogni sera. Ponu ghjucà sin’à trè ore di mane briunendu sempre e listesse sprissione ! Ùn si pò stà accantu chì sinnò si diventa scemu ! Sò veri corsi chì manghjanu pulenda, figatellu è furmagliu frescu. Ùn ci vole micca à cunfunde li incù i sustenidori bastiacci. 
6: U Sustenidore Bastiacciu : Anch’ellu passa e so serate à u Central ò à a Coupole. Vistutu in Milllet-Salomon è incù a so baretta di Bastia 1905, ghjè ellu chì lampa canti bastiacci cum’è « issu cantu » o « quandu seremu ». Face un tazzu scemu per pudè incazzà si incù i sustenidori aiaccini chì ùn sò tantu luntani. 
7: U Sustenidore Aiaccinu : Apperitivu à u Tresor è serata à u Rex. Eccu a notte di quellu chì, incù a so vesta è a so baretta Stone Island, ùn aspetta ch’un solu affare: chì i sustenidori  bastiacci cantinu « ACA gaulois » per pudè imbaruffà si apppena in terraza à u Rex. 
8: U Briacone Pisivone : Ognunu ne cunosce unu ma certe sere ognunu averia priferittu d’ùn cunosce lu. U briacone pisivone vi sterpa una serata. À colpi di bichjeri lampati in terra, pizze rese in ogni caffè, incazze chì finiscenu male è mughji stridenti. Beie da a mane à a sera è ogni ghjornu vi prupone un apperitivu. Hè sempre briacu persu nanz’à l’altri ma, ellu, tene a notte sana. Volta sempre in vittura pigliendu u corsu Paoli in l’altru senzu è d’altronde l’anu cacciatu u permessu parechje volte. Hà durmitu di più in tarra o in cellule de degrisement ch’è in casa soia. Ma u lindumane u briacone pisivone và quantunque in scola. Face i so studii di manera seriosa è ùn fiasca mai i so esami. 
9: L’Artistu impinzutitu : L’artistu impizzutitu face i so studii à a facultà di lettare : in arte o in arte di u spittaculu. U pudemu ricunosce di manera faciula : capelli longhi è brutti, pantalone larghju, t-shirt di musica (ACDC, Led Zep) o di sinemà (Scarface, U padrinu), è accentu frusteru prununziatu ancu s’ellu hè corsu. E so ghjurnate e passa à l’università. E so serate, e face in caffè di u Cyrnea chì quallà e « consò » sò menu care. Batte incù i so amichi artisti è ùn parlanu ch’è di sinemà. Fideghjanu tutti i so filmi in VO è ne ponu parlà mentre trè ore impieghendu sprissione cum’è « to much », « has been » o ancu « esthetisant ». L’artistu impinzutitu hè piuttostu di manca. Averia pussutu fà à Maghju 68 s’ellu era natu. S’indegna di tuttu ma hè bravu incù tuttu u mondu è ùn imbestia mai à nimu. 
10 : U Traditoru Infrustiritu : U traditoru infrustiritu hè quellu chì hè partutu à fà i so studii in cuntinente sapendu ch’ellu pudia fà listessu in Corsica. Iè ma « capisci, Aix ghjè u Top !!! » eppo « ci vole sorte di a Corsica per prufità appenna di a so ghjuventù». 
E voi site qualessu ?
    </p>
   </div>
  </body>
 </text>
</TEI>
