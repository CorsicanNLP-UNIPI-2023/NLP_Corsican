<TEI>
 <teiHeader>
  <fileDesc>
   <titleStmt>
    <title>
     Elezzione : a lege di u più forte
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Elezzione-a-lege-di-u-piu-forte_a2603.html"/>
     <date>
      Tue, 20 Jun 2017 11:36:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Elezzione : a lege di u più forte
   </head>
   <div type="content">
    <p>
     "Suspresa, vittoria storica, terramotu" 
Sò numerose e parolle aduprate da mintuvà l'elezzione di i naziunalisti per e legislative. 
Da Capicorsu à Bunifaziu, ùn si parla più ch'è di què. 
"N'anu fattu trè, i naziunalisti. Anu ancu fattu cascà à Camille" si pò sente in ogni scornu di a Corsica.  Solu u circondu d'Aiacciu, ellu, ùn hè cascatu. Resiste quant'è "un village d'irréductibles gaulois". Ma aldilà di isse vittorie storiche è simboliche, à chì ne simu puliticamente in Corsica?
    </p>
    <p>
     È unu
    </p>
    <p>
     Una dinamica chì ùn hè ancu à piantà
I naziunalisti anu fattu tombula, ma nant'à i banchi di l'assemblea naziunale seranu forse ubligati à ghjucà à a china da passà u tempu.  Averanu pocu l'occasione di fassi sente, chì per parlà ci vole à custituisce un gruppu, è per cunstituisce un gruppu ci vole à esse 15 eletti.  Hà da esse cumplicata. 
Ma st'elezzione era impurtantissima per elli.  Prima perchè ch'ella marca u principiu per l'elezzione territuriale di dicembre.  Eppo ghjera una manera di fà un test di pupularità dui anni dop'à avè presu u pudere à l'assemblea di Corsica.  È ciò chì si pò dì, ghjè chì a dinamica ùn hè ancu à piantà ! 
I sciffri ne testimognanu. Per u sicondu giru di l'elezzione legislative i candidati "Per a Corsica" anu ottenutu 54182 voti. 
Vale à dì di più chì a lista "Per a Corsica" a u sicondu giru di l'elezzione territuriale (52839), allora chì sta volta i candidati naziunalisti eranu prisenti solu nant'à 3 circuscrizzione, è chì a participazione hè di più debbule.
    </p>
    <p>
     È dui
    </p>
    <p>
     U muvimentu naziunale viaghja quant'è una multinaziunale
Allora i naziunalisti vinceranu forse e prossime elezzione territuriale perchè chì u muvimentu naziunale ùn hè micca duvintatu a prima forza pulitica di l'isula ma a SOLA forza pulitica di l'isula. 
Colp'à a dinamica, colpa dinù à una mancanza di cuncurenza chì i partiti tradiziunali ùn si la sò fatta à adattà u so discorsu.  U muvimentu naziunale pare una fiumara chì si piglia tuttu, fendu trimà sin'à l'eletti chì sò in piazza dapoi seculi è seculi.  Chì da quì à trè anni ci seranu l'elezzione municipale. 
I merri anu a scelta:  Sia raghjunghjenu l'andatura di a magiurità territuriale. Sia piglianu u risicu d'avè un candidatu naziunalistu nant'à a so cumuna.  È l'elezzione scorse anu mustratu chì qualsiasi u candidatu, basta ch'ellu fussi naziunalistu, per pudè vince in ogni locu. Ancu puru qualchissia chì ùn hà manc'appena di sperienza in pulitica. A saperà Camille de Rocca Serra.  È certi l'anu diggià capita, anu raghjuntu à u più prestu l'andatura. Eppuru parechji eranu falati à dui mani nant'à i naziunalisti sti pochi 50 anni. 
U muvimentu naziunale viaghja quant'è una multinaziunale chì cumpreria piccule strutture per fà cresce a so intrapresa è fà sparisce a cuncurenza. 
Cusì, ci puderemu truvà da quì a cinqu'anni cù una sola classa pulitica isulana. Quella à prò di l'autunumia cù, viaghja cù i so pedi, parechje ideulugie sfarente indrentu. Cum'ella hè u casu in Catalogna per esempiu.  Què sì chì puderia fà u pesu di pettu à Pariggi. 
U cambiamentu pare in marchja. 
Avà ferma à travaglià.
    </p>
    <p>
     È trè
    </p>
   </div>
  </body>
 </text>
</TEI>
