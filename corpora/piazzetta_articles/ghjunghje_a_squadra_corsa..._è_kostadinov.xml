<TEI>
 <teiHeader>
  <fileDesc>
   <titleStmt>
    <title>
     Ghjunghje a Squadra Corsa... è Kostadinov
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Ghjunghje-a-Squadra-Corsa-e-Kostadinov_a1104.html"/>
     <date>
      Thu, 26 May 2011 00:07:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       FUTBOL
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Ghjunghje a Squadra Corsa... è Kostadinov
   </head>
   <div type="excerpt">
    <p>
     Marti u 31 di maghju a Squadra Corsa hè di ritornu. Pè a prima volta di a so storia, ghjoca contr'à un grande paese auropeanu, 46esimu mundiale : a Bulgaria. In più di quessa, ci serà un certu Emil Kostadinov, unu di i più grandi ghjucadori corsi di tutti i tempi.
    </p>
   </div>
   <div type="content">
    <p>
     Prima, ci hè a squadra corsa. U gruppu hè statu publicatu nant'à u situ officiale è a selezzione di Ludovic Giuly face digià assai parlà. 
Dopu, ci hè a Bulgaria, primu paese in u top 50 mundiale di a FIFA hà ghjucà contr'à a Corsica. Avà, saperemu s'è no avemu u livellu pè ghjucà l'eliminatorii di l'Euro. 
Ci hè dinù Lothar Matthäus, selezziunadore di a Bulgaria, capitanu di a Mannschaft campione di u mondu in u 1990, anzianu ballone d'oru è ex-legenda mundiale chì hà ghjucatu sin'à 40 anni (!) per u so paese. 
Ma sopr'à tuttu, ci serà un certu Emil Kostadinov. A legenda d'Emil Kostadinov cummencia u 17 nuvembre 1993 in Parigi. A Francia riceve a Bulgaria à u Parcu di i Principi pè l'ultima ghjurnata di i qualificativi di a World Cup 94. Facenu ottu anni chì i Francesi ùn si sò più qualificati pè u mundiale. A generazione di Papin, Ginola è Cantona intrenata da Gérard Houiller ci crede forte : basta d'un puntu, un picculu match nul è i Francesi vanu in America. A Bulgaria ùn hè micca male non più. Ci sò Stoitchkov, Penev, Letchkov o ancuTrifon Ivanov. 
A partita hè goffa, si sente chì i Bleus sò impauriti. U macciu nanzu, avia persu contr'à Israël in l'ultime segonde. Cantona signa una prima rete. 1 à 0 pè a Francia, a qualificazione hè acquistata è Thierry Roland face u maccu in diretta : "Cette fois, c'est in ze pocket mon p'tit Jean-Mimi. Vous avez réservé quel hôtel à Los Angeles ?". Durante a pausa, Michel Platini sustene chì a Francia anderà in finale di a cuppa di u mondu. 
Ma nant'à a strada di Bernard Lama è d'Alain Roche, ci hè un certu Emil. Una prima rete nanz'à a pausa rimette e squadre à parità. A Francia hè sempre qualificata ma Thierry Roland face menu u fieru. 
I minuti passanu è i Francesi ùn ci la facenu à mette una segonda rete salvatrice. Semu vicini da a fine. U Parc cummencia à cantà... Fermanu 20 segonde quandu ci hè un coup-franc in forma di corner pè a Francia in u campu bulgaru. Hè finita, ùn si vede micca cumu ponu mancà a qualificazione. Ma Ginola face n'importa chè è dà u ballò à i Bulgari (hè u famosu "exocet", dixit Gérard Houiller...). A ricuperazione hè rapida, i francesi sò insischiti. 
Fermanu mancu dece segonde. Penev lampa u ballò in furia in davanti è hè Emil chì u chjappa. Emmanuel Petit u fideghja passà. Alain Roche pare un vechju di a CNRO, Laurent Blanc ùn serve à nunda è circhemu sempre à Desailly. Kostadinov manda l'assaltu è s'inficca trà i difensori bleus. Hà fattu soia a frasa di Muhamed Ali : vulà cum'è a farfalla è pugne cum'è a vespa. 
U cronòmetru di TF1 affissa 44:58 quandu Kostadinov prepara u so missile. À 44:59 Bernard Lama hè in terra è ùn hà vistu nunda. À 45:00 a Francia sana si piglia una piulata in capu. Segondu but di Kostadinov è eliminazione di a Francia. 
Tuttu ciò chì Thierry Roland trova à dì hè "Ololololololololo...". Nisun francese ùn ghjucherà a prussima cuppa di u mondui. Christian Jeanpierre pienghje è Roger Zabel hà messu un calciu in un pannellu publicitariu di Cacolac. U futbol francese hè un campu di ruvine. À duie segonde di a fine, a Francia era sempre qualificata. 
Hè cusì grossu chì nimu ci crede : Top Foot avia digià esciutu u so nùmeru cù a parolla "Qualifiés !" in cuprendula. Stu giurnale ùn surterà mai più. 
Emil Kostadinov ùn hè micca un geniu, hè u diu. 
Corsica - Bulgaria  Marti u 31 di maghju in Timizzolu, à 8 ore è mezu di sera.  Piazze : 5 è 10 €
    </p>
    <p>
     France Bulgarie 1993 par maxcohen
    </p>
   </div>
  </body>
 </text>
</TEI>
