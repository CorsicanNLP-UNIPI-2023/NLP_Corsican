<TEI>
 <teiHeader>
  <fileDesc>
   <titleStmt>
    <title>
     Santa Maria di u Padduc
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Santa-Maria-di-u-Padduc_a1392.html"/>
     <date>
      Thu, 02 Aug 2012 15:29:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Santa Maria di u Padduc
   </head>
   <div type="excerpt">
    <p>
     V'arricurdate di u Padduc di Rocca Serra è Santini, chì nimu ùn ne vulia sente puzza ? Maria Guidicelli hà riesciutu u miràculu d'addunisce una magiurità daret'à u so prugettu.
    </p>
   </div>
   <div type="content">
    <p>
     U Padduc prima versione, vi n'arricurdate? Dui anni fà, torna appena è nascia una guerra civile. Stu ducumentu fattu da u cabinettu di studii pariginu Tetra prividia di mette a Corsica nant'à a via di "l'ecunumia residenziale", vale à dì turìsimu è immubiliare. Pocu affare nant'à a cultura è a lingua, nant'à un'ecunumia di pruduzzione, nant'à l'università... U prugettu era cusì pèssimu ch'ellu era ancu ritiratu di ghjugnu 2009. Un annu dopu, facia perde e territuriale à a diritta. 
Oghje, hè Maria Guidicelli chì hè incaricata di purtà u prugettu di novu Padduc... è hà riesciutu u miràculu di truvà un consensus. Un primu raportu chì dà e grande orientazione à u futuru Padduc hè statu vutatu di lugliu. 
Presentatu cum'è di più à manca, di più ecologistu, di più centratu nant'à l'identità corsa, l'orientazione di stu Padduc novu sò state ben accolte ancu da i naziunalisti, menu da "la Gauche Républicaine" è da a diritta. 
Da leghje nant'à Corse-Matin : Le rapport sur le Padduc largement approuvé par l'assemblée de Corse è Fr3 : Large consensus sur les orientations du PADDUC. 
Jean-Guy Talamoni dichjara nant'à Alta Frequenza chì "c'est un départ très intéressant" è Femu A Corsica hà riesciutu à fà vutà ch'ellu sia mintuvata a nuzione di "populu corsu" è parla di "victoire politique", da leghje quì. 
In Corsica ci sò dunque donne ingagiate in pulitica chì sò capace di facci surprese, quessa hè piuttostu una bona nova, nò ? Ci scambia di i sempiterni azezi in flacchina. 
A prova chì Maria Guidicellu hà fattu un miràculu : ancu François Tatti hà vutatu pè a cuufficialità di a lingua corsa ! 
Speremu ch'ellu ùn ci sia rinfriscata. Sarebbe ora chì a sucetà corsa s'appacessi, è chì i Corsi eppiinu cunfidenza in u so avvene, in a so cultura, in a so terra.
    </p>
   </div>
  </body>
 </text>
</TEI>
