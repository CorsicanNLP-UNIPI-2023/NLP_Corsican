<TEI>
 <teiHeader>
  <fileDesc>
   <titleStmt>
    <title>
     I sunniacci di i Francesi in ballò
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/I-sunniacci-di-i-Francesi-in-ballo_a2449.html"/>
     <date>
      Mon, 11 Jul 2016 20:38:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       FUTBOL
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    I sunniacci di i Francesi in ballò
   </head>
   <div type="excerpt">
    <p>
     L'Euro hè dinù statu l'occasione di ramintacci i più grandi mumenti di l'Equipe de France. Eccu i ghjucatori chì anu sciappatu i sonniu di i tricolores, da Kostadinov à Eder.
    </p>
   </div>
   <div type="content">
    <p>
     Harald Schumacher
L'incarnazione perfetta di u male assolutu. U capimachja di i gattivi, u sceffu di i mullizzi, u porcu assassinu chì hà impeditu di dorme à millaie di Francesi durante anni è anni. È ci hè di chè :  - U scenariu terribule : meza finale di cuppa di u mondu 1982, a Francia hà dui buts d'avanzu nant'à l'Alemagna. Si ferà richjappà è perderà à i penaltys.  - L'agressione degna d'un macellu : Si ghjoca ottu minuti quandu u purtiere alemanu dà una spallata à Battiston chì finisce à l'ospidale. Mancu un sguardu per a so vittima è l'arbitru chì ùn dice nunda.  - L'attitutine : pruvucazione, antipatia, nisun fair play è gesti spiazzati à i sustenidori francesi. Averà sta frasa per a so vittima : "Deux dents cassées ? S'il n'y a que ça, je lui payerai les frais de dentiste."
    </p>
    <p>
     Emil Kostadinov
Qualificazione per a cuppa di u mondu 1994, a Francia hè ultra-favurita. Ferma una partita à ghjucà in casa, un puntu solu à piglià. Cunniscite a storia : 1 à 1 à 20 segonde di a fine. Eppo un centru di Ginola (Gérard Houiller parlerà di "centre criminel"). Una ricuperazione bulgara, un ballò in i pedi di Kostadinov, una patecca sott'à a transversale à u minutu 90 pè un'eliminazione storica. Hè nata una legenda.
    </p>
    <p>
     Marco Materazzi
2006, era a cuppa di u mondu di Zizou. U numeru 10 francese duvia finisce a so carriera cù una finale è un trionfu nant'à i Champs Elysées. Ma nò, in faccia c'era Marco Materazzi chì hà riesciutu à annerbà à Zidane. Una capata dopu, u sognu si n'era vulatu.
    </p>
    <p>
     Spohus Nielsen
Recordman di rete marcate contr'à a Francia. U danese n'hà messu dece in una partita persa 17 à 1 durante i ghjochi olimpichi in u 1908.
    </p>
    <p>
     Charalambos "Pambos" Pittas
Più nimu s'arricorda di stu ghjucadore di l'Apollon Limassol. U so mumentu di gloria venerà durante l'eliminatorii di a cuppa di u mondu. A Francia ghjoca contr'à a piccula squadra di Cipru d'ottobre di l'88. Dop'avè marcatu a prima rete cun Xuereb, i Francesi s'infanganu. Finiscenu per pigliane unu (un penalty à 12 minuti di a fine marcatu da Pittas) chì serà sinònimu di crisa maiò è di traversata di u disertu.
    </p>
    <p>
     Angelos Charisteas
Campione d'Auropa in titulu, a Francia si presenta à l'Euro 2004 cù a certezza di manghjassi tutti i so avversarii. Sopr'à tuttu a Grecia, chì ghjoca contr'à l'Equipe de France in quarti di finale. Una capata d'Angelos Charisteas dopu, si ride menu.
    </p>
    <p>
     Eder
Tutti l'ingredienti eranu riuniti per fà di l'Euro 2016 una festa maiò bleu-blanc-rouge : un parcorsu faciule (Rumenia, Sguizzera, Albania, Irlanda di u Nordu, Islanda), un nemicu storicu vintu (l'Alemagna), un arbitragiu casanu, a furtuna di quellu chì vince à a fine è una canzona cumposta da David Guetta. I Francesi avianu digià appruntatu a vittoria finale, ma in faccia c'era un certu Eder.
    </p>
   </div>
  </body>
 </text>
</TEI>
