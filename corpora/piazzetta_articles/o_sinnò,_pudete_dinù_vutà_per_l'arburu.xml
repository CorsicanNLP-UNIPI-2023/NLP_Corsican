<TEI>
 <teiHeader>
  <fileDesc>
   <titleStmt>
    <title>
     O sinnò, pudete dinù vutà per l'arburu
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/O-sinno-pudete-dinu-vuta-per-l-arburu_a1693.html"/>
     <date>
      Thu, 20 Mar 2014 02:42:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    O sinnò, pudete dinù vutà per l'arburu
   </head>
   <div type="excerpt">
    <p>
     Ci hè Jean-Jean, Tonton Simon, Gilles, François, Jean-Chri è tutti l'altri. Ma ci hè dinù l'elezzione di l'arburu di l'annu. È per una volta, hè un castagnu corsu chì pò vince.
    </p>
   </div>
   <div type="content">
    <p>
     Di a campagna di e municipali, ne sapete guasi tuttu è ne sentite tantu parlà ch'è vo ne site forse stufu. 
Di l'elezzione di l'arburu di l'annu, si ne parla menu. Hè un cuncorsu (sìmbolicu, l'arburu ùn vince nunda, mancu un viaghju à Disneyland) organizatu da Terre Sauvage è l'ONF. 
Senza false precure, si pò dunque vutà trà parechji arburi. Ogni regione hà u soiu. 
Pè a Corsica hè un bellu castagnu chì hè statu ritenutu. Appena anzianottu (stimatu trà 800 è 1000 anni, quantunque) è chì si trova nant'à a cummuna di U Pianellu. 
Di siguru, ci hè u "chauvinisme" (tè, ci vulerà à truvà una traduzzione corsa pè sta parolla) chì vole ch'è no vulemu fà vince u candidatu corsu. Ma micca solu. 
Al dilà di quessa, a messa in lume di u nostru vechjone pianellacciu ci pone parechje dumande. 
Prima quella di l'avvene di u castagnetu corsu, minacciatu da u cynips è da l'abandonu. 
Pone a quistione di u travagliu di a terra, di l'agricultura, abandunata ella dinù. Pone a quistione di e terre agrìcule, minacciate da una frenesia di custruzzione dannifica. 
Pone a dumanda di l'economia di a Corsica, oghje pensata in giru à u turìsimu, a stagione, l'immubiliare, è mai in giru à a pruduzzione. In Corsica ùn si pruduce nunda, mancu i pommi di i pommi fritti serviti l'estate à i turisti ùn sò prudutti quì. 
Pone a dumanda di a ruralità. In una Corsica diventata citatina, è ancu peghju, periurbana, induve tuttu ognunu vole u so pavillon cù u so modu di campà uniformizatu, chì ne femu di i nostri paesi chì si morrenu ? 
Pone a dumanda di a leia à a nostra terra, à e nostre radiche, à i nostri antichi chì a ci l'anu lasciata. Chì ne femu ? È noi, in chì statu a lasceremu à e generazione à vene ? 
Allora iè, ùn hè ch'è un cuncorsu nant'à u net, ùn si vince nunda è forse ùn hè mancu più male cusì. 
Ma sì, per una volta, pudiamu mette in lume un'altra Corsica ? Stu paese ch'è no tenimu cusì caru, ma ch'è no pigliemu tantu piacè à distruge ? 
Alè, femu vince u nostru amicu pianellacciu. È fate girà sta pagina !
    </p>
   </div>
  </body>
 </text>
</TEI>
