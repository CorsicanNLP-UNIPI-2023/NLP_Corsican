<TEI>
 <teiHeader>
  <fileDesc>
   <titleStmt>
    <title>
     Dopu à u .com u .corsica ?
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Dopu-a-u-com-u-corsica_a1369.html"/>
     <date>
      Thu, 14 Jun 2012 00:49:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Dopu à u .com u .corsica ?
   </head>
   <div type="excerpt">
    <p>
     L'Icann, l'organisimu chì direge internet hà publicatu a lista di e dumande di novi nomi di duminii. Frà quesse ci hè u ".corsica" dumandatu da a CTC.
    </p>
   </div>
   <div type="content">
    <p>
     Ci sò state 1930 dumande di "nomi di duminii" nove. Sin'avà eranu abbastanza pochi. 
Cunniscite u "puntu com", u "puntu net", u "puntu org"... ci serà forse da quì à pocu u "puntu corsica". 
Hè un organisimu americanu, l'Icann, chì s'occupa di quessa. Nant'à u so situ si pò vede e dumande di nomi novi. Costa piuttostu caru : 185 000 dòllari ! 
Micca tuttu ognunu puderà cumprassi u nome di u so paese. Imaginate un situ chì finisce in .venacu, in .linguizzetta o in .casalabriva... 
E dumande venenenu sopr'à tuttu da e grosse sucetà. L'Oréal hà fattu dumande pè 14 nomi (.loreal, .garnier ecc...). Ma ci hè dinù u .pizza, u .bzh pè a Brittania, u .paris, .alsace... 
L'interessu hè di dà una visibilità à un indirizzu internet. Bon, hè sopr'à tuttu un affare di marketing è di publicità. Avete da vede, anu da fiurisce l'indirizzi cum'è camping.corsica, hotels.corsica, charcuterie.corsica, lonzu.corsica ecc... 
Risposta in u 2013 pè sapè sì a dumanda serà accettata da l'Icann. È s'è no puderemu vede l'indirizzi www.residence-secondaire.corsica, www.achetez-facile.corsica è www.speculation-immobiliere.corsica.
    </p>
   </div>
  </body>
 </text>
</TEI>
