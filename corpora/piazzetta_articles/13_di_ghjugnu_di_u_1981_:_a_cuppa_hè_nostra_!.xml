<TEI>
 <teiHeader>
  <fileDesc>
   <titleStmt>
    <title>
     13 di ghjugnu di u 1981 : a cuppa hè nostra !
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/13-di-ghjugnu-di-u-1981-a-cuppa-he-nostra-_a2235.html"/>
     <date>
      Mon, 13 Jun 2016 00:54:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       FUTBOL
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    13 di ghjugnu di u 1981 : a cuppa hè nostra !
   </head>
   <div type="excerpt">
    <p>
     Una sera di ghjugnu à u Parcu di i Principi, Paul Marchioni hà pisatu a cuppa dop'à avè basgiatu à Mitterrand. Ferma u solu trufeu maiò vintu da u Sporting... Eccu a storia di stu parcorsu chì ùn hè micca statu semplice.
    </p>
   </div>
   <div type="content">
    <p>
     1/32  12 ferraghju 1981 in Evreux  Bastia – Caen 3-0 (D2) Milla (32, 87) è Ihily (78). 
A partita si ghjoca nant'à u terrenu neutru d'Evreux. Senza veramente cunvince, u SECB piglia pianu pianu a suprana nant'à a squadra di Nurmandia grazia à Roger Milla è Simei Ihily, i dui artisgiani di a vittoria in stu primu giru.
    </p>
    <p>
     1/16 andata  7 di marzu 1981 in Furiani  Bastia – Auxerre 2-1 Henry (15) è Fiard (61) pè Bastia, Rémy (55) pè Auxerre 
Furiani ùn hà micca fattu u pienu è si pensa tandu chì a cuppa ùn attira più. Bastia si procura tante occasioni ma Joël Bats face i miràculi in a so gabbia. L'avantagiu hè magru nanz'à u ritornu à l'Abbé Deschamps...
    </p>
    <p>
     1/16 ritornu  11 marzu 1981 in Auxerre  Auxerre – Bastia 1-1 Lacuesta (62 pen.) pè Bastia, Loiseau (89) pè l'AJA. 
Partita calda in Auxerre induve i Bastiacci eranu aspettati da 8000 sustenidori pè l'AJA è da Guy Roux. L'arbitru Michel Vautrot fischja quattru penaltys (dui pè Bastia, dui pè Auxerre). Pè u Sporting Milla manca u soiu, ma micca Lacuesta. In quant'à quelli d'Auxerre, Pierrick Hiard i caccerà tutti. U SECB salta torna un giru...
    </p>
    <p>
     1/8 andata   3 d'aprile 1981 in Furiani  Bastia – Monaco 2-0 Milla (32, 42) 
Giru difficiule per u Sporting chì casca nant'à Monaco, u tenente. U publicu torna à vultà in Furiani chì cummencia à passiunassi per sta cuppa. Roger Milla serà l'omu di a partita. Nanz'à u macciu, avia prumessu ch'ellu ne metteria dui, contr'à u so anzianu club... è tenerà a so prumessa !
    </p>
    <p>
     1/8 ritornu  11 d'aprile 1981  Monaco – Bastia 2-1 Barberis (67), Trossero (90 pen.) pè Monaco, Marcialis (75) pè Bastia 
A squadra di u Principatu ùn averà mai veramente inchietatu i turchini è Marcialis segna a so prima rete in stu parcorsu. Bastia si qualificheghja pè i quarti di finale è a pressione cumencia à cullà !
    </p>
    <p>
     1/4  8 di maghju 1981  Martigues (D2) – Bastia 3-0 Dho (77), Lippini (79) è Esposito (85) 
Ci vulia bè una desillusione pè un Sporting... è i turchini si piglieranu un bellu schjaffu ! Bastia era prevenutu, ùn ci vulia micca à piglià sta squadra à a legera. Martigues hè a surpresa di sta cuppa è avia cacciatu à Lyon capunanzu. A partita hè calda è i colpi falanu nant'à u terrenu è in e tribune induve i CRS intervenenu à parechje riprese. Dece persone finisceranu à l'ospidale. U Sporting ùn s'aspettava micca à pigliassi una chjiba cusì è pochi sò à crede ch'ellu passerà stu giru. Sta ci vulerà u sustegnu di u publicu in Furiani...
    </p>
    <p>
     1/4 ritornu   19 di maghju 1981  Bastia – Martigues 5-0  illa (18, 64), Marcialis (26), Ihily (70), Mariini (80) 
Inghjuliati à l'andata, i Bastiacci volenu a so rivincita. I sustenidori empienu à Furiani è sò decisi anch'elli à pisà nant'à a partita. Martigues paga u so affrontu è riparte cun 5 buts. U publicu  punta i so ghjucadori cume a sanu fà, ciò chì face dì à Martinez, un ghjucadore di Martigues : « Je suis soulagé de l'élimination, car au moins nous rentrerons à la maison sains et saufs ».  A storia hè in marchja...
    </p>
    <p>
     Mezafinale andata  5 ghjugnu 1981 in Furiani  Bastia – Lens 2-0 Cazes (60), Milla (85) 
In mezafinale a sorte manda u RC Lens nant'à a strada di u Sporting, cum’è in 72. A frebba s'impatrunisce di a Corsica è in Furiani l'ambianza è di livellu aurupeu. U SECB tene u risultatu ideale nanz'à un ritornu chì serà difficiule in u Nordu, davant'à 40.000 sustenidori.
    </p>
    <p>
     Mezafinale ritornu  9 ghjugnu 1981 in Lens  Lens – Bastia 0-1 Marcialis (85) 
I Bastiacci anu pigliatu a suprana à l'andata nant'à u pianu psicològicu. In Félix-Bollaert ùn tremanu micca è Marcialis ne schjocca unu à cinque minuti di a fine. U Sporting hè in finale è in a Corsica sana hè l'isterìa. Chì serà allora, pè a vittoria finale...
    </p>
    <p>
     Finale  13 ghjugnu 1981 à u Parcu di i Principi  Bastia – Saint-Etienne 2-1 Marcialis (50) è Milla (58) pè Bastia. Santini (72 pen.) pè St Etienne 
Bastia : Hiard – Cazes, Orlanducci, Lacuesta, Marchioni – Desvignes, Fiard, Henry – Marcialis, Milla, Ihily.  (rimpiazzenti : Pastinelli è Mariini). Intr. : Redin 
Saint-Etienne : Castaneda – Battiston, Lopez, Gardon (Primard 17e), Janvion – Santini, Elie, Platini – Zimako, Roussey (Paganelli 86e), Rep. Intr. : Herbin. 
Bastia, senza sperienza deve affruntà u grande St Etienne campione di Francia. François Mitterrand hè presidente dapoi pocu. U SECB ùn trimerà mai è in u segondu tempu duie rete di Marcialis è Milla mandanu à Bastia in paradisu. In Corsica a festa durerà parechje settimane. Da Capicorsu à Valincu, da Balagna à l’Alta Rocca, in ogni paesi si sèntenu e pistulittate. In Puretta seranu 3000 à aspettà l’eroi di a finale... Più ch’è mai, u Sporting hè a squadra d’un populu sanu. Solu dispiacè : Claude Papi, feritu, ùn ghjucherà a finale.
    </p>
    <p>
     Articulu messu in linea u 13/06/2015, aghjurnatu u 13/06/2016
    </p>
   </div>
  </body>
 </text>
</TEI>
