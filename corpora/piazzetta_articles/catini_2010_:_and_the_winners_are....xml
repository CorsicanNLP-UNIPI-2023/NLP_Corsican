<TEI>
 <teiHeader>
  <fileDesc>
   <titleStmt>
    <title>
     Catini 2010 : And the winners are...
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Catini-2010-And-the-winners-are_a992.html"/>
     <date>
      Sun, 02 Jan 2011 08:01:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Catini 2010 : And the winners are...
   </head>
   <div type="excerpt">
    <p>
     Sò stati 1359 i voti per l'elezzioni di u Catinu di l'annu 2010. I catini d'oru sò stati Thiriez è a FCPE. L'argentu pè u Quick, u bronzu per l'Equipe de France. U Catinu speziale hè datu à a diritta corsa per l'inseme di a so òpera.
    </p>
   </div>
   <div type="content">
    <p>
     Catini d'oru : Thiriez è a FCPE
Chì successu ! Avemu arresgistratu 1359 voti per l'elezzioni di u Catinu di l'annu 2010. Ma nant'à A Piazzetta cum'è in e vere elezzioni, a demucrazia ùn esiste micca. Hè vera ch'ellu si pudia frodà. I falsi elettori, e false precure è i voti in doppiu è in trìplice eranu accettati. Cum'è in a vita... 
Quale avia da piglià a successione di Christian Clavier (in 2008) è di Paul Giacobbi in 2009 ? Quist'annu dinù, ùn eranu micca i catini chì mancavanu. 
Pè a prima piazza a lotta hè stata accanita è stretta sin'à l'ultimu. Dui picculi voti di differenza solu trà i dui campioni ch'è no semu dunque obligati di dichjarà Catini d'oru ex-aequo : Frédéric Thiriez (15,74%), tercanu anticorsu, catinu intersiderale per avè vulsutu sbarazzassi più d'una volta di i clubs corsi è in particulare di u Sporting. È dì ch'ellu hè statu l'avucatu sceltu da u... PRG in l'affare di l'elezzione di Pascaline Castellani. Di fattu, pudemu rimette dinù à u PRG è à questa quì u primu postu di a classifica. Felicitazioni ! 
Sta prima piazza hè dunque spartuta cù a FCPE, in particulare a sezzione Corse du Sud di sta federazione di parenti d'elevi. D'appressu à u so rispunsèvule (da ascultà nant'à Alta Frequenza l'insignamentu di a lingua corsa saria pulitizatu è ancu suspettu d'ùn esse laicu (!). Bravu. Hè vera chì tutti l'insignanti di lingua è cultura corsa, in più d'ùn esse cumpetenti, corci, militanti di l'armata di l'ombra (ma chì canale o Ortoli ?) sò tutti chjesali è ne sò sempre à amparà u Pater Nostru à i so sculari. Chì l'omu sia rassiguratu. L'obligazione di a lingua corsa ùn hè micca à u prugramma in 2011, nè in 2012, è siguramente micca in 2020 non più. Scumettemu ? Ma chì li serà pigliatu di vulè fà a pulèmica cù l'insignamentu di u corsu ? A FCPE averia fattu listessu cun l'insignamentu di l'inglese, di a fìsica o di e matematiche ? O forse a federazione hà vulsutu fassi un colpu di pubba è fassi vede cum'è "quelli chì ùn anu micca paura di i naziunalisti" ? Sola a psicanalisi ci puderà aiutà. 
Chì u sgiò Pierre-Vincent ùn s'inchieti, l'effettivi di sculari scritti in corsu ùn crescenu micca, è ancu megliu : a lingua corsa ùn s'hè mai purtata cusì male. Hè a quarta lingua parlata in stu paese, daretu à u francese, l'arabu è u purtughese. Ancu di grazia ch'elli ci sò i guardiani di l'egualità è di a laicità per chì a nostra lingua ùn sia un perìculu per a Ripublica... O Ortoli, ùn vedi mancu chì di lingua in stu paese, à mumenti ùn ci n'hè più ? In fine di contu, l'intullerenti è i riazziunarii, sò elli...
    </p>
    <p>
     Catinu d'argentu pè u Quick, u bronzu pè l'Equipe de France
Surpresa, in terza pusizione truvemu u Quick, chì hà fattu nasce assai cummenti sti pochi ghjorni. Ancu di più chì dapoi l'apertura, u spaziu davant'à u munumentu (chì si trova ghjustu in faccia) in a memoria di e vittime di a catastrofa ùn hè più rispettatu... 
In quarta pusizione, à un votu (solu !) in daretu, l'Equipe de France chì ci hà fattu sunnià quist'annu : Zahia, Kysna, Anelka, Evra, eccetera... Eppò dinù Domenech, Escalettes, i macciacci, è un'eliminazione festighjata in u mondu sanu chì hà fattu dì à Aimé Jacquet : "J'ai honte d'être français". Almenu, averà vintu qualcosa quist'annu... 
Per un votu solu, truvemu in daretu u pistunatu u più cèlebre di Corsica, u nostru Jean-Jean di Pappà naziunale, chì hà cunnisciutu a gloria durante l'annata 2010. A so cullata da a 25esima piazza d'una lista à a direzzione d'un uffiziu in qualchì settimana hè entratu in a grande storia di u piston.
    </p>
    <p>
     Catinu speziale pè a diritta corsa "pour l'ensemble de son oeuvre"...
Infine, ùn ci n'hè mancu unu nant'à u podium, ma a grande famiglia di a diritta corsa s'hè surpassata in u 2010. L'inseme di i voti di i canditati colla à 17,8 % ! Si mèritanu dunque u premiu anch'elli, un Catinu Speziale per l'inseme di a so òpera. Hè a racolta d'un longu travagliu di i so partigiani :  - Camillou è Ange Santini, capimaghja di u fiascu di a peghju diritta di u mondu (Padduc, AMG 800, schjaffu messu da Sarkozy, bettunizazione à buzeffu, peghju risultatu pè a diritta corsa dapoi chì l'elezzioni esistenu...)  - Jean-Jacques Panunzi chì vole mette fora l'associ di difesa di l'ambiu cun sta grande frasa : "Nous devons nous soulever pour lutter contre le lobby des associations (...) À force d’œuvrer pour la protection du lézard, de la libellule et des crapauds, il ne restera plus que ça et nous, on va disparaitre, je vous le dis !". Seremu d'accordu cun ellu nant'à un puntu : semu veramente in traccia di smarisce, ma micca per e listesse ragioni...  - Hè dinù a vittoria d'Antoine Giorgi chì trova chì 75% di residenze segundarie ùn bastanu micca nant'à a so cumuna. A frasa di l'annu l'hà cacciata ellu : "si on arrête de construire on va tuer la Corse !" Magnificu...  - Ùn ci scurdemu di u coppiu infernale di u Borgu, Paul è Anne-Marie Natali. Arricurdatevi di e cicculate ind'è Sarkozy è di i nomi di lochi di a so cumuna di u Borgu (scusate, Borgaux) cù a celebre "Rue des Castors". In più, anu vintu u cuncorsu di u più bellu giratoghju in 2009.  - Infine, ùn ci scurdemu di i neo-cursisti Stéphanie Grimaldi è Marcel Francisci, chì si sò scuperti un'anima di naziunalisti dapoi i risultati di l'ultime elezzioni : "il faut corsiser l'UMP" hà dettu Stéphanie Grimaldi à RCFM. Anu scupertu ch'ellu c'era un populu, una lingua à salvà, una terra à prutege... Ma sin'avà, durmianu ? 
Per finisce, à quelli chì s'inchietanu, i naziunalisti ùn sò micca ultimi in stu classamentu. Per una volta i duri sò piazzati in testa (2,94%) davant'à i molli (2,84%). Facenu megliu ch'è Paul u polpu (0,8%). 
Felicitazione à tutti, è cuntinuvate cusì ! Ùn ci hè dubbitu chì 2011 serà un'annata di catinoni chì ci la feranu à fà l'attualità corsa à grandi colpi di bugie, di pazzie, di sumerisimu o di mischineria... È senza elli, A Piazzetta ùn esisteria micca. 
Risultati cumpletti :
    </p>
   </div>
  </body>
 </text>
</TEI>
