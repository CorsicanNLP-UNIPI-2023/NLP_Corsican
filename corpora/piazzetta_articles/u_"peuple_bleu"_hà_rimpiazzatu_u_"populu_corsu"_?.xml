<TEI>
 <teiHeader>
  <fileDesc>
   <titleStmt>
    <title>
     U "peuple bleu" hà rimpiazzatu u "populu corsu" ?
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/U-peuple-bleu-ha-rimpiazzatu-u-populu-corsu_a2200.html"/>
     <date>
      Tue, 21 Apr 2015 08:50:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    U "peuple bleu" hà rimpiazzatu u "populu corsu" ?
   </head>
   <div type="excerpt">
    <p>
     L'averete rimarcata, oghje tuttu u mondu adopra a formula "populu corsu". Ma per dì chè ? Peghju : certi l'anu rimpiazzata da "le peuple bleu".
    </p>
   </div>
   <div type="content">
    <p>
     Purtata dapoi un pezzu da i muvimenti è partiti naziunalisti, a brama cuntenuta in quelle trè parolle hè oghje in bocca à tutti. Quale hè chi ùn hà parlatu di u populu corsu dapoi unepochi d’anni ? 
I pulitichi, guasi ognunu, basta à vede i prugrammi di l’ultime elezzioni ; l’artisti, ne facenu a so spirazione, à sente li ; i spurtivi, tutti i ghjorni si rallegranu di scumbatte per « u populu corsu ». Ultimamente, u presidente di Reims (chì hà fattu un culpacciu à u Sporting...) s'hè scusatu : "Je n'ai pas voulu heurter le peuple Corse, mais je ne voulais pas être le bouc émissaire après leur finale". 
A cunfusione pare tutale, ancu s'ellu hè per parlanne in bè (Didier Tholot in So Foot) :
    </p>
    <p>
     Ma forse si parla di questu quì ?
    </p>
    <p>
     Si vede difatti propiu bè ch'ellu ùn s'hè mai parlatu cusì vulinteri di quellu populu. Ma avà chi ì naziunalisti ùn sò più i soli à parlà ne, cumu pudemu esse siguri chì ognunu hà listessa capiscitura di sta lucuzione ? Serà u listessu u populu corsu di e rivindicazioni di u 70, è quellu di i pulitichi « cursisti » più o menu in mancanza d’idee ? Forse ci serà qualchi cunfusione. 
D’altronde, induve si pò vede, stu populu corsu ? Ultimamente, a mossa più tamanta di ciò chì s’assumiglierebbe à un populu hè stata per u Sporting. Ore, ghjurnate sane di coda, d’attesa, tramutera di l’atru mondu in Parigi per difende è purtà i culori di u SCB è dunque di a Corsica. 
Ci seria un altra causa capace d’infiarà stu paese di manera cusi intensa ?
    </p>
    <p>
     Forse vale à dì chì u populu corsu hè diventatu u già famosu « peuple bleu ». Quandu si vede chì u Statu francese ùn vole sempre mancu sente l’odore di u fattu storicu corsu, chì u cuncettu di populu corsu hè da partuttu in pulitica ma pocu à palesu per sti carrughji, allora forse si pò capisce chì a ghjente si cerchinu un sonniu cullettivu. È « u populu turchinu » ne pò esse a fiura. 
Ma cosa ci firmerà di stu populu, passati i ghjucadori, cuntentati l’arbitri, ingullite e scunfitte ?
    </p>
   </div>
  </body>
 </text>
</TEI>
