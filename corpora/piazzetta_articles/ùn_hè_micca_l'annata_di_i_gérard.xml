<TEI>
 <teiHeader>
  <fileDesc>
   <titleStmt>
    <title>
     Ùn hè micca l'annata di i Gérard
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Un-he-micca-l-annata-di-i-Gerard_a1478.html"/>
     <date>
      Wed, 09 Jan 2013 19:08:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Ùn hè micca l'annata di i Gérard
   </head>
   <div type="excerpt">
    <p>
     Dopu à l’affare Gérard Depardieu, a pulemica Gérard Romiti.
    </p>
   </div>
   <div type="content">
    <p>
     Presidente di u cumitatu regiunale di pesca di Corsica è di u cumitatu naziunale di e pesche maritime (scusate dugià di u pocu), Gégé Romiti vene d’esse numinatu cavalieru di a Legione d’Onore. 
Hà dettu ch’ellu era qualcosa chì ùn si ricusava micca. Ci vole à dì chì J.G Talamoni l’avia digià messu un bellu polpu sculiscente sottu à i pedi dichjarendu nant'à u so blog ch’ellu ùn pudia più esse in accordu cù ellu stessu s’ellu l’accettava. Seranu dunque cuntente tutte l’anchjuve, e ragnole, l’aligoste, e sardine di vede chì u riprisentente di 22 000 famiglie di piscadori riceve cù emuzione u frisgettu rossu à nome di tutti i pesci di u mare. 
U disegnatore Jacques Tardi, ellu hà ricusatu cù a più grande forza per firmà un omu liberu, « u  ghjornu ch’omu ricunnoscerà i prigiuneri di guerra, i fucilati per l’esempiu, serà forse un altru affare », à nome di i suldati chì si sò fatti compie in u macellu di e duie guerre, quelli chì u pudere puliticu è militare francese sguassa di a memoria cullettiva. 
Avemu in Corsica i rivultati è i resistanti ch’è no meritemu : Dopu u Premiu Goncourt accettatu da Jérôme Ferrari da una ghjuria chì hè in cumbricula cù e famose case d’edizione pariginie à colpi di rigali tremendi (cavalli di corsa, ghjuvelli…) è a greva di a fame di u Bobby Sands bastiacciu Jo Bonavita, pudemu puru esse fieri è cuntinuà à riceve i pattoni sciaccati da Valls è da u Cunsigliu Custituziunale. Ci vole à crede ch’ella ci piace.
    </p>
   </div>
  </body>
 </text>
</TEI>
