<TEI>
 <teiHeader>
  <fileDesc>
   <titleStmt>
    <title>
     Sant'Andria o Halloween ? U resucontu di u macciu
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Sant-Andria-o-Halloween-U-resucontu-di-u-macciu_a2046.html"/>
     <date>
      Sun, 30 Nov 2014 21:41:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       CULTURA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Sant'Andria o Halloween ? U resucontu di u macciu
   </head>
   <div type="excerpt">
    <p>
     Dapoi qualchì tempu rinvivisce pian pianinu a festa di Sant'Andria, u 30 di nuvembre. Festa d'azezi in opposizione à Halloween ? O vera festa bella nustrale ch'ellu ci vole à salvà ? Avemu circatu di rifà u macciu.
    </p>
   </div>
   <div type="content">
    <p>
     U 30 di nuvembre hè dunque Sant'Andria. Hè a festa patrunale di parechji paesi corsi (Oletta, Biguglia, Sant'Andria di Boziu, Sant'Andria d'Urcinu, Sant'Andria di u Cotone, Ersa, Loretu, A Crucichja...). 
Hè à l'orìgine una festa pagana, marca u passagiu da l'auturnu à l'inguernu. 
In certi lochi, tandu, i zitelli, vestuti di vestiti frusti è cù e faccie mascherate di carbone, andavanu à pichjà à e porte di a ghjente per dumandà a limosina, un dulciume, qualchì bombò. 
C'era ancu una prigantula chì i zitelli dicianu quand'elli pichjavanu à e porte : 
Aprite ! Aprite à Sant'Andria  Chì vene da longa via  Hà i pedi cunghjalati  È hà bisognu di riscaldassi  D'un bon bichjer' di vinu ! 
Tandu, u patrone di casa apria a porta di a so casa à i zitelli è li rigalava frutta secca è biscotti (ùn fate micca beie vinu à i zitelli - l'abus d'alcool est dangereux pour la santé). 
Sò parechji anni avà chì a festa ripiglia fiatu. Quì in Appiettu, in Rutali, in Prupià, in Aiacciu, in Bastia, in Calvi, in U Purettu in Brandu, in Pacciunituli, à A Soccia. 
Cum'è spessu, i Corsi, famiti di cunsumazione è di mundializazione, si lampanu à buzeffu per festighjà Halloween. I più azezi trovanu à dì chì Sant'Andria pè i zitelli hè recente è micca tradiziunale. Allora avemu circatu di fà u macciu : 
Contr'à Sant'Andria :  - Era un santu festighjatu assai in Corsica, si ritrova in parechji lochi corsi : Sant’Andria di Boziu, Sant’Andria d’Urcinu, Sant’Andria di u Cotone. Hè festa dinù in Oletta, Biguglia (è d'altri paesi dinù ? Mettiteci un cummentu). Ma micca in tutti i paesi, quessa hè vera. 
Per Sant'Andria :  - U scopu saria di festighjà Sant’Andria senza fanne una festa à l’usu Halloween corsu incù maschere d’omi pulitichi corsi venduti à a Foir’Fouille.  - Sant’Andria pò diventà a festa di a sparghjera, à a seguita di San Martinu (a festa di e vindemie), è n’avemu bisognu in sti tempi d’individualismu è d’egoisimu per mantene un liame suciale chì parte in pistìcciuli da per tuttu in Corsica. Hè per esempiu ciò ch'ellu si face in Oletta, cun l'associu L'Alivetu.  - Sant’Andria ùn hè micca solu una festa nustrale : In Rumenia hè un santu maiò. Hè dinù u patrone di a Scozzia. In Bono (Sardegna) facenu quella sera a festa di e zucche. Quale hà dettu chì tradizione ùn hè micca apertura ? Pò esse l'occasione di fà scambii cun d'altri paesi.  - E facce mascherate di carbò ci rammentanu i nostri misteri tradiziunali : mazzeri, streghe, murtuloni, lacrimanti...  - Ùn hè micca faciule d’organizà e serate « Sant’Andria » in i pubs, cantine è discuteche. Almenu chì i dj mischinu e prigantule cun David Guetta. Bon, n'avemu vistru d'altre... 
Allora ben’intesa, sta festa ùn esistia micca in ogni paese di Corsica. Ma e tradizione ùn tornanu à inventassi ? À partesi da u nostru vechju fondu di tradizioni (pagane è dopu cristianizate), ùn si puderia creà qualcosa di novu, una festa pè i zitelli, ma ancu pè i maiò, ingiru à a spartera, à u ligame suciale ? È micca sempre nant'à a cunsumazione è l'americanate. 
Serà sempre megliu di festighjà stu ghjornu à l’usu nostru piuttostu ch'è d’esse e sempiterne vìttime di a mundialisazione ! 
Eppò hè sempre megliu chì u black friday (avete da vede chì quessa dinù hà da vene ind'è noi da quì à pocu...) 
Vulete signalacci una festa, un usu, un evenimentu in u vostru paese ? Scriviteci un cummentu.
    </p>
   </div>
  </body>
 </text>
</TEI>
