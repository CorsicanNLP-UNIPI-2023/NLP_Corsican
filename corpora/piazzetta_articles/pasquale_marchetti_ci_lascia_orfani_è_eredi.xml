<TEI>
 <teiHeader>
  <fileDesc>
   <titleStmt>
    <title>
     Pasquale Marchetti ci lascia orfani è eredi
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Pasquale-Marchetti-ci-lascia-orfani-e-eredi_a2728.html"/>
     <date>
      Fri, 18 May 2018 23:21:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       CULTURA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Pasquale Marchetti ci lascia orfani è eredi
   </head>
   <div type="excerpt">
    <p>
     Pasquale Marchetti avia 93 anni. Universitariu, intellettuale, linguistu, era unu di i nostri "Founding Fathers".
    </p>
   </div>
   <div type="content">
    <p>
     Ci fubbenu duie opere u listessu annu, 1971 : Main basse sur une île è Intricciate è cambiarine. A prima era u manifestu di u Fronte Regiunalistu Corsu induve, senza palisalla, Pasquale scrisse u capitulu "Le grand dérangement culturel". 
Eranu digià unepochi d'anni, cinque o sei, ch'ella era principiata a mossa regiunalista cun l'ARC è u FRC. I dui partiti facianu u prucessu di a culunnizazione di a Corsica dapoi Pontenovu è a pèrdita di l'indipendenza. U capitulu spiegava à chì vulia capisce i danni di l'alienazione culturale. Un passu di più era francatu in a presa di cuscenza.
    </p>
    <p>
     U segondu libru, scrittu cun Dumenicantone Geronimi era un'altra opera fundia, di natura linguistica sta volta. I dui autori, unu agregatu è l'altru licenziatu di talianu, cù una cunniscenza senza paru di e finezze di a lingua corsa, s'eranu dati di manu per truvà a cuerenza urtugràfica chì mancava sempre à a nostra lingua. U titulu ammintava i soni [chj/ ghj] chì ùn avianu ancu trovu a so forma definitiva, (scritti "j" o "ghi" ecc...) è e cunsunali chì cambianu prununzia : a casa ùn hè micca listessa chè à casa è u ghjornu ùn si dice micca cum'è trè ghjorni. 
Fatta fine chì i dui tercani avianu fissatu e regule urtugràfiche adoprate dapoi tandu.
    </p>
    <p>
     À tempu à a so opera scritta, bundantissima, ci fubbe l'azzione militante, quella di Scola Nustrale, in Parigi. Custì principionu i primi corsi di lingua corsa cun Rinatu Coti, Martinu Frasali, Dumenicantone Geronimi è Pasquale ellu stessu, per dumandà chì u corsu fussi ricunnisciutu cum'è lingua è insignatu. 
Pasquale Marchetti s'attaccò dopu à a versione corsa di u mètudu Assimil, U corsu senza straziu, esciutu in u 1974. Ci dete un travaglione pedagogicu, leterariu è ancu etnulògicu, chì u tema di i testi d'amparera facia fà u giru di a Corsica.
    </p>
    <p>
     Scrivì pè i zitelli Santu di Corsica, esciutu in lu 76 à tempu à a traduzzione di quattru libretti di sturiucce cunnisciute cum'è A sciocca è i zighini o I trè purchetti.
    </p>
    <p>
     Poi u militante di a lingua si fece stòricu impignatu per scrive Une mémoire pour la Corse. I tituli di i trè capituli danu un'edea di u libru : Naissance d'une nation, L'Histoire interdite, Le problème corse.
    </p>
    <p>
     Senza cuntà e duie racolte di cronache Impinnatelle in u 1985 è Le corse dans tous les sens in u 2003, o u libru di carte pustali In Corsica tandu, cun Rigolu Grimaldi  E so altre duie opere maiò fubbenu La Corsophonie, un idiome à la mer è u dizziunariu corsu francese L'usu corsu.
    </p>
    <p>
     Quellu chì era statu un puntellu di E Ghjurnate pè a riapertura di l'Università di Corti ùn ci fù micca numinatu cum'è prufessore di lingua corsa. A giovana Università di Corsica ùn s'hè micca fatta onore tandu è ci hà privatu di a presenza d'una persunalità chì averia purtatu à i studianti a voce cumpetente ch'elli aspettavanu.
    </p>
    <p>
     Bibliugraffia  Main basse sur une île, 1971  Intricciate è cambiarine, 1971  Assimil, U corsu senza straziu, 1974  Santu di Corsica, 1976  Une mémoire pour la Corse, 1980  In Corsica tandu, 1984  Impinnatelle, 1985  La corsophonie, un idiome à la mer, 1989  L'usu corsu, 2001  Le corse dans tous les sens, 2003  San Nicolao, 2011
    </p>
   </div>
  </body>
 </text>
</TEI>
