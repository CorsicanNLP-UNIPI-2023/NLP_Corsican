<TEI>
 <teiHeader>
  <fileDesc>
   <titleStmt>
    <title>
     A Corsica vista da u pittore Turner
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/A-Corsica-vista-da-u-pittore-Turner_a2044.html"/>
     <date>
      Sun, 30 Nov 2014 18:29:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       CULTURA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    A Corsica vista da u pittore Turner
   </head>
   <div type="excerpt">
    <p>
     A sapiate chì u pittore Turner (nò, micca Tina...) era venutu in Corsica ?
    </p>
   </div>
   <div type="content">
    <p>
     Nanz’ à i turisti, in Corsica, venianu viaghjatori. Eranu pochi è spessu animati da un certa mistica. Perchè tandu, ùn era manc’appena faciule di ghjunghje sin’à noi, è a Corsica si pò dì ch’ella si meritava... Tra sti viaghjatori chì ci tenianu tantu à cunnosce sta terra è a so ghjente, pudemu rammintà assai artisti, pueti è idealisti di prima trinca bramosi di scopre è d’arrichiscesi a mente. 
Oghje, vi parleraghju di Turner. No, micca Tina. Nè u so tippu Ike. Ma Joseph Mallord William Turner, quellu pittore è intagliadore inglese di u XIX esimu seculu. 
Bon, s'è no cummincemu cun ellu, ghjè chì dapoi dui mesi, u famosu museu di Londra, a Tate Britain ha apertu una mostra tamanta nant’à ellu è si ne parla da per tuttu. 
Capitemi bè, ùn si tratta (micca solu) di fà a mo snoba… Va bè chì sta mostra ghjè un must see, ma Turner ghjè quantunque un veru geniu chì hà datu assai a storia di l’arte è di a sensibilità. E cù u tempu ch’avemu in Corsica sti pochi ghjorni, casca bè di parlà ne.
    </p>
    <p>
     Perchè u so stile, si ricunnosce di siguru : timpesta, nebbia, celi stigliulati, attracchjata… T’hà un raportu assai soiu à u lume, à l’elementi è à a percezzione in generale chì sarà ripigliatu pocu dopu da i pittori di l’Impressiunisimu.
    </p>
    <p>
     Vale à dì chì u tippu, ùn cerca micca di rapresentà cù fedeltà ciò ch’ellu vede ma prova piuttostu di sprime ciò chì sti paisaghji li facenu sente, u so statu d’anima, a so debulezza… À st’epica, a funzione di l’arte hè in traccia di cambià, è Turner ghjè unu di quelli chì s’alluntananu sempre di più di u mimetisimu.
    </p>
    <p>
     Pè dilla in furia, Turner currisponde propiu bè à u sterotippu di u brittanicu appena eccentricu, pienu di malincunia graziosa. Ghjè forse per quessa chì li piacia tantu à viaghjà solu solu attraversu l’Auropa, in paesi eccentrichi anch’elli, vale à di « fora di u centru »… 
Ecculu dunque ghjuntu in Corsica :
    </p>
    <p>
     1828, Corsica (in Vicu ?) :
    </p>
    <p>
     In 1830, o trà 1830 è 1835 Corsica :
    </p>
    <p>
     Hè vera chì a Corsica si ricunnosce pocu in sti quadri. Ma a ragione si capisce bè : ùn hè micca ella u sugettu di st’opere. Ciò chì Turner vole pitturà, ghjè ciò chì a Corsica li facia nasce in mente. È s’ellu hè ghjuntu parechje volte in Corsica, ghjera ghjustu appuntu pè risente nove sensazioni, o pè apprufundisce a so percezzione ; pè esse mossu è cummossu. 
È oghje simu noi chì pudemu moveci è cummoveci cù sti quadri... S’ellu ùn vi basta micca di fidighjà i quadri nant’à internet, a mostra Late Turner in Londra dura sin’à u 25 di ghjennaghju 2015. 
Eppo i quadri di Turner, i pudete vede fora di a mostra, sempre à a Tate Britain. È sì vi site passiunatu pè stu bravu Joseph Mallord William, ci hè ancu un filmu di Mike Leigh :
    </p>
    <p>
     Da vede : u situ di a Tate Britain
    </p>
   </div>
  </body>
 </text>
</TEI>
