<TEI>
 <teiHeader>
  <fileDesc>
   <titleStmt>
    <title>
     I 30 scumpienti di a Corsica d'oghje
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/I-30-scumpienti-di-a-Corsica-d-oghje_a1199.html"/>
     <date>
      Wed, 14 Dec 2011 01:54:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    I 30 scumpienti di a Corsica d'oghje
   </head>
   <div type="excerpt">
    <p>
     C’eranu i Sept péchés capitaux, les Dix plaies d’Égypte, les Douze salopards, les Trente millions d’amis… noi avemu i Trenta scumpienti di a Corsica.
    </p>
   </div>
   <div type="content">
    <p>
     1. A terra corsa à vende : Hè vera, hè più faciule di vende u so terrenu ch'è di piantacci i pomi. Allora vindimu tuttu, custruimu lotissements, casali è bungalows. I Corsi sò entrati in una corsa frenètica à i soldi degna di i paesi di u terzu mondu. È u peghju, hè ch'elli ùn si rendenu mancu contu chì vendenu a so terra à i più ricchi, mettenu i so figlioli fora... 
2. U clanisimu : A sapemu, i pistunati è e piazze date contr'à un votu esistenu dapoi Filitosa. Quelli chì facenu i muzzi pè l'omi pulitichi dinù. È voi ? Site liberi ? 
3. A cunsumazione, u parè : U Corsu d'oghju ùn hè micca cunsumatore, hè hypercunsumatore. Mette un caleçon pull-in, hà listesse Ray-Ban ch’è Sarkozy, è parte in vacanze à Disneyland. U restu ùn hà più nisuna impurtanza. A Corsica hè dunque a regione a più povera, ma a più forte in cunsumazione (teleffuni, vestiti, grandes surfaces...). Ci hè un prublema, nò ? Basta d’avè u caddie pienu è d’esse à a moda. Et qui on est ! 
4. A maffia : Ùn v'inchietate, i nostri figlioli averanu u travagliu : feranu i muzzi in l'intraprese tenuti da i capimachja trafficoni di u turisimu è di i stabilimenti di notte. Eppò maffia in Corsica, ùn ci n'hè. 
5. A droga : Vinti anni fà, u drugatu era un marginale, un malatu. Oghje, un cuccainumanu hè un tippu bè. Truvate ch'è no avemu fattu i prugressi ?
    </p>
    <p>
     6. A tramandera chì ùn si face più : Sì a Corsica perde a so cultura è a so identità, ùn hè micca sempre colpa à “l’état français”. Noi dinù, ci avemu una parte di respunsabilità. Perchè a transmissione di a lingua, di a cultura, di i valori, di i canti... s'hè rotta ? Sì a Corsica s’assumiglia à n’importa qualessu dipartiementu francese senza anima, ùn ci vulerà micca à lagnassi. 
7. U cumplessu d’esse corsu : Per certi, tuttu ciò chì vene di Corsica ùn vale nunda. Semu tutti incapaci, a nostra lingua un patois arcaicu, ùn avemu nè storia nè patrimoniu, quelli chì vanu à l'università di Corti sò capre. Infatti, meritemu di smarisce è di diventà « cum'è l'altri ». Hè ciò chì hè in traccia di passassi in stu paese, nò ? 
8. I criticoni : Bon hè vera, criticà hè u sport numeru unu in Corsica, dapoi sempre. D’altronde, avete ancu u dirittu di criticà A Piazzetta, è ancu d’insultacci nant’à www.apiazzetta.com. Ma quantunque, sapemu dinù chì 99% di i criticoni sò ghjelosi. È chì ùn fendu nunda, almenu ùn serete micca criticatu... 
9. A corsa à i soldi : Oghje, tuttu hè in prumuzione in Corsica. Ci vole à fà i soldi fendu n'importa chè. Immubiliare, sciarcutteria corsa di porci chinesi, casgiu corsu di latte sardu, case è terreni vinduti à n’importa quale, privatizazione di u liturale, piazze di parkings à 15 €, rubbaccia pè turisti... Si face di menu in menu qualità, è purtantu ùn ci hè mai statu tantu poveri. Saria tempu di scambià qualcosa nò ? 
10. A telè : Secret Story, Cauet è i Feux de l’Amour. U veru corsu cunnosce tuttu di TF1.
    </p>
    <p>
     11. Eurodisney : U corsu d'oghje viaghjaﾠ: và in Disneyland. Ma ù￹n hè micca a curiosità d'andà in altrò, sò più￹ simpàtichi Mickey è Pluto. 
12. A mittumania : Circate di cuntà quantu mittomani cunniscite, ch'elli sianu mittunelli o grossi mittò, pretensiunuti o ambiziunuti. A mittumania hè a malatia di u seculu in Corsica è ùn hà ancu finitu d'arruvinà stu paese. Cumu si dice "imposteur" in corsuﾠ? 
13. I dj : Cinquanta anni fà, i Corsi vulianu sia entre ind'e culunnie, sia entre in a pulizza. Digià ù￹n era micca terribule. Oghje, volenu fà sia DJ, sia Tony Montana. Micca sigura ch'ella sia megliu. 
14. U fatalìsimu : Hè cusì... Chì voli fà... Baccalà per Corsica... Face 1000 anni ch'ellu si dice chì "Corsica non avrai mai bene" è cuntinuvemu à accettà tuttu ciò chì ci accade senza fà nunda. Bah... 
15. Ponte Novu : 1769, u principiu di a fine, u principiu di i guai.
    </p>
    <p>
     16. U tuttu turisimu : Nunda di megliu pè arruvinà un paese ch’è di vulè sviluppà l’ecunumia di a Corsica unicamente nant’à u turisimu, cuncentratu nant’à 15 ghjorni d’estate. Pupulazione multiplicata pè 10 in certi lochi, appititti maffiosi, bettunizazione, idea ch’ellu basta à fà a stagione per campà... 
17. A perdita di a memoria : È chì n'avemu da fà di e nostre ràdiche, di l'antichi, di a memoria, di i nostri lochi, di nostra storia... Sta sera ci hè « L'amour est dans le pré » è basta ch'ellu ci sia u Johnnie Walker nant’à u comptoir. 
18. U cunfurmìsimu : “Manghja à gustu toiu, vestiti à gustu di l’altri...” dice u pruverbiu. Hè per quessa ch’è no avemu tutti listessi vestiti, listessi spechjetti di sole, listessu teleffunu ? 
19. I supporters di l’OM : Hè talmente più faciule di sustene un club forte è riccu ch'è un club corsu poveru è chì strazieghja... Vede dinù “cumplessu d’esse Corsu”. 
20. I karaokés : Iè, in 2011, ci sò sempre i stabilimenti chì organizeghjanu serate karaoké. “Femme” di Jean-Luc Lahaye è “Une autre histoire” di Gérard Blanc, ci vole à arrestà... 
21. A ghjente chì ùn facenu più “l’appel de phares” : O zitè, ditela quand’elli ci sò i flicchi nant’à a strada...
    </p>
    <p>
     22. A passione di u goffu : Durante 10.000 anni, i Corsi anu sappiutu custruisce belli paesi è belle case integrati à u paisaghju. Oghje, à colpi di parkings, hangars, grandes surfaces è lotissements, a Corsica s’assumiglia à a Seine et Marne o à a Meurthe et Moselle. Cumu serà ch'è no semu cusì forti pè imbruttà u nostru paese ? Cumu ci ghjudicheranu e generazioni future ? 
23. U mitu di u travagliu di dui mesi : Facciu a stagione, “je me gave” è dopu mi riposu. Nunda di megliu per diventà un populu di lonzi. Ma ùn diventeremu micca tutti ricchi cusì... 
24. L’accentu francese : “Rodidon hé t’as mis où l’saucisson keurse ?” Nò, ùn hè più pussibule di sente què... 
25. Facebook : Voi dinù, avete di più amichi nant’à Facebook ch’è in a vita ? Quantu tempu ci passate ? Avete pigliatu a pausa per a vostru ritrattu di prufilu ? Vi site digià pigliatu in fottò cù u vostru iPhone ? Megliu : avete u vostru book di mittomanu ? À parte quessa, nò, Big Brother ùn esiste micca. LOL. 
26. I canterini di pizzeria : Ind’i tempi, cantà era una tradizione, un piacè, un mumentu di festa da sparte cù i so amichi. Oghje, si canta pè fà i soldi. “On se monte un groupe ?” S’ellu hè pè massacrà Catena è Compañero, hè forse megliu à stà in casa... 
27. I nomi struppiati : J'monte à Piétra, j'vais à Alandaux dans le Boziaux puis à Vénacaux et à Farinol, avant de repartir à Erbalunga, à Cargèz et à Portitch. C'est beau la Keurse... 
28. A distruzzione di a natura : A ricchezza di u nostru paese hè a so natura, per avà sempre appena priservata. Ma cù a frenesia di custruzzioni, quandu a Corsica s’assumiglierà à a Côte d’Azur, quand’ellu ùn ci firmerà più nunda, cumu feremu ? 
29. U passatisimu : “C’était mieux avant, nanzu sì chì, ind’i tempi...” Bon, in fatti, micca sempre. 
30. L’identità ridotta à... un gadget : Chì vole dì esse corsu oghje ? Purtà un ribellu in oru, mette un autocollant “souvent conquise jamais soumise” nant’à a vittura, mughjà “mort aux vaches” in burdata, appartene à un gruppu Facebook “je suis corse et j’en suis fier”... È dopu ? 
30+1. A nurmalizazione : Pianu pianu, u populu corsu entre in u rangu, manghja, beie, cunsumeghja è fideghja a telè, cum’è tutti l’altri catini di stu mondu. Avete da vede, avemu da finisce u populu u più beauf di u mondu...
    </p>
   </div>
  </body>
 </text>
</TEI>
