<TEI>
 <teiHeader>
  <fileDesc>
   <titleStmt>
    <title>
     L'eletti corsi, più forti ch'è Bokassa
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/L-eletti-corsi-piu-forti-ch-e-Bokassa_a1076.html"/>
     <date>
      Mon, 04 Apr 2011 00:29:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    L'eletti corsi, più forti ch'è Bokassa
   </head>
   <div type="excerpt">
    <p>
     Sò parechji i merri o cunsiglieri generali corsi, à esse eletti cun 80, 90 o 100% di i voti, senza uppusizione nè dibattitu... è ùn stona à nimu. Ci hè un prublema nò ?
    </p>
   </div>
   <div type="content">
    <p>
     U situ Slate avia surtitu u top 10 des dictateurs les mieux élus du monde. Ci si trovanu parechji capimachja africani cum'è Bouteflika (90,2%), i presidenti di u Burundi (91,6%), di u Rwanda (93%), di a Ghinea (95,4%) o di Djibouti (100% di i voti !). 
I paesi di l'anziana URSS ùn sò micca male non più : in Uzbekistan (88,1%), Azerbaïdjan (88,7%), Turkménistan (89,2%) o u Kazakhstan (91,1%) i dirigenti facenu tòmbula. 
Di siguru, ùn si pò micca apparagunà a situazione in sti paesi induve ùn ci hè nè uppusizione, nè demucrazia, nè media lìberi, cù a Corsica. 
Ma semu d'accordu : ùn hè micca perchè esistenu l'elezzioni ch'ellu ci hè una vera demucrazia. Eppò, quand'ellu si face più di 80% di i voti, hè ch'ellu ci hè un prublema, nò ? 
Felicitemu dunque à Marcel Francisci, elettu cun 100% di i voti in u cantone di Zìcavu, senza nisuna uppusizione. Bravu ! Hè megliu ch'è Mugabé è Gbagbo. Ange-Pierre Vivoni riesce à fanne altr'è tantu. 
À l'ultime elezzioni municipali, truvemu parechji risultati degni d'un Mobutu :  Stéphanie Grimaldi ghjunghje à 82% à A Porta. Fanfan Vendasi 83% in Furiani. Jérôme Polverini è Nicolas Alfonsi più di 85% in i so paesi. Antoine Giorgi face un bellu 95% in Serra di Ferru. Marcel Francisci (torna !) è Fanfan Mosconi in Conca anu francatu i 98% di i voti. Dumènicu Domarchi in Sant'Andria di u Cutone ghjunghjia à 100%...  À cantu à questi quì, Paul Giacobbi (76% in Venacu), Paul Natali (76% in U Borgu) o Ange Santini (72%) parenu picculi amatori di a pulitica. 
Face una bella stonda chì sti risultati ùn stonanu più à nimu. Serà perchè seranu cusì bravi ? O veramente forti ? Serà pussibule un paese induve tuttu u mondu pensa a listessa cosa ? Quantu sò e cumune impurtante, à più di 2000 elettori, induve ùn ci hè nisuna uppusizione ? Ùn hè micca sigura chì u tale "consensus" sia bonu pè a demucrazia. 
Ma durmite tranquilli, tuttu và bè in Corsica, a demucrazia funziuneghja bè ! Quessa ùn hè pronta à smarisce... 
Pudete verificà nant'à u situ elections-corse.com
    </p>
   </div>
  </body>
 </text>
</TEI>
