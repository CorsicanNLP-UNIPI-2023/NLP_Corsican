<TEI>
 <teiHeader>
  <fileDesc>
   <titleStmt>
    <title>
     U veru corsu si veste in Millet
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/U-veru-corsu-si-veste-in-Millet_a943.html"/>
     <date>
      Thu, 16 Dec 2010 08:01:02 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       SUCETA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    U veru corsu si veste in Millet
   </head>
   <div type="excerpt">
    <p>
     In Corsica hè a moda di purtà a marca Millet. Veri è falsi clandestini, mittomani muntagnoli è fanatichi di u Paglia Orba, montasega citatini o campagnoli fritulosi, ùn si vede più chè di quessa.
    </p>
   </div>
   <div type="content">
    <p>
     Cumu ricunnosce un veru corsu in sta fine d'annata 2010 ? 
Ch'ellu sia citatinu o paisanu, hà obligatoriamente una softshell di marca Millet. Cumu ? Ùn cunniscite micca a parolla "softshell" ? Hè u nome tennicu per dì "una vesta". Iè, avà si dice "softshell". 
Andate à sapè perchè, hè diventata oghje u must di a moda nustrale. Qualchì annu fà, i soli chì purtavanu sta marca eranu i pumataghji nant'à u GR20 è i veri passiunati di muntagna. À l'orìgine, Millet hè una marca di sacs à dos, di scarponi è di carzette chì sèntenu u refuge, fatta pè resiste à i venti è à i freti di e cime. 
Ma attenzione, micca tuttu u mondu porta Millet. I còdici vestimentarii sò chjari. Ùn truverete à nimu in Millet in e serate bobò o à u Festival du vent. Sta marca hè diventata quella di "veri corsi muderni". 
Veri o falsi machjaghjoli, muntagnoli, paisani, mezi urbani, mythos di a cità chì volenu fà quelli chì anu un paese... tutti portanu sta marca chì ci vole à ricunnoscela hè di grande qualità. 
Cusì si passa a moda d'oghje. À ogni categuria suciale u so codice vestimentariu, a so marca di ricunniscenza. I hooligans portanu Burberry è Stone Island, in u mezu gay di Parigi si porta assai Fred Perry... è ind'è noi u corsu mudernu semi-campagnolu hà sceltu sta marca... 100% francese. 
Averia pussutu sceglie The North Face, Helly Hansen, Patagonia, Lowe Alpine o tante altre, ma nò, una marca francese. 
In qualchì modu, Millet hà rimpiazzatu u Bleu de Chine. Poca bastunata ! S'ellu c'era sempre cunferenze di stampa di u Fronte, ùn ci hè dubbitu chì i clandestini purterianu tutti Millet è Meindl. 
Hè luntanu u look machjaghjolu 80's è di e prime cunferenze di stampa cù i militanti vestuti di treillis kaki di l'armate è di cappuccini prestoriche fatte di mandili stracciati. 
Ma quand'ellu si fideghja i prezzi praticati da Millet (nunda à menu di 200€), ci hè quantunque qualcosa di stortu. A situazione ecunomica di a Corsica hè sempre più pessima, è a moda impone di spende di più in più i so soldi. 
È ancu quellu chì và à taglià e legne o à munghje e pecure deve fà a sbacca in Millet...    Ci hè qualcosa ch'ùn và in stu paese, nò ? 
Rassicuratevi, si pò esse corsu, esse passiunatu di muntagna, di paese, di natura è ùn purtà nè Meindl nè softshell à 300 eurò...
    </p>
   </div>
  </body>
 </text>
</TEI>
