<TEI>
 <teiHeader>
  <fileDesc>
   <titleStmt>
    <title>
     Perchè ci vulia à esse in Corti
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Perche-ci-vulia-a-esse-in-Corti_a1529.html"/>
     <date>
      Wed, 03 Apr 2013 17:53:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Perchè ci vulia à esse in Corti
   </head>
   <div type="excerpt">
    <p>
     A "festa rivendicativa" di u cullettivu Parlemu Corsu hè stata un successu tremendu. È sì tuttu ùn era ancu finitu ?
    </p>
   </div>
   <div type="content">
    <p>
     U mondu. Assai mondu. U tendone affittatu da u cullettivu Parlemu Corsu era troppu chjucu per accoglie tutta a ghjente. Impussibule di truvà una carrega, truvà una piazza à u comptoir era peghju chè di fà à Koh-Lanta. 
A mubilizazione. Si sperava 1000 persone... Ci n'hè statu più di 2000 ci dicenu France 3 è Corse-Matin. Nunda da aghjustà. 
A rivendicazione. In Parigi e porte sò chjose pè parlà di cuufficialità ? Certi cuntinuveghjanu ogni ghjornu à dì in a stampa chì a lingua corsa hè "periculosa" ? A risposta di a sucetà civile l'avemu avuta eri sera. 
I gruppi. Tavagna, E Duie Patrizie, I Surghjenti, I Chjami Aghjalesi, Canta u Populu Corsu, Diana di l'Alba... U cuncertu era propiu bellu è c'era assai emuzione cun tutti i grandi gruppi di u Settanta. Troppu passatistu anu dettu certi ? Ma Parlemu Corsu avia dinù fattu una ghjurnata Rock è mudernità in u 2009 (cù Noi, Pierre Gambini, L'Altru Latu). 
A festa. Parlemu Corsu hà dunque inventatu u cuncettu di "festa rivendicativa". Bandere, sciarpe, culori, canti... Ci scambia di l'azizume è di a suppa di musu abituale. 
U hip hop. Bon avà a sapemu, si pò ancu fà u hip hop in lingua corsa. È perchè micca ? 
Adurmintata a sucetà corsa ? Forse, bisognu à discitalla appena. Forse, hà bisognu di ritruvassi è hà bisognu d'evenimenti cusì, più spessu... 
U Cullettivu Parlemu Corsu. Dapoi più di sei anni avà, u cullettivu Parlemu Corsu è u so capimachja Big Michè s'impegnanu cum'è leoni nant'à u terrenu. Ghjurnate, scontri, mostre, cuncerti, cunferenze... Ci tocca à felicitalli per sta riescita tremenda ! 
Bigalì Ùn era chè un detagliu, ma si n'hè parlatu assai nant'à e rete suciale. A chì truvava l'idea piacente, à chì era contru. À chì dicia ch'ellu ci vulia à fà una festa più nustrale, à chì vulia un DJ corsu. À chì vulia à ACDC, à chì aspettava à Michel Sardou... À tutti ùn si pò cuntentà. È u più impurtante era ch'ellu si parli di sta serata. U rollu di Bigalì era di fà parlà è di fà u buzz... è hè statu un successu ! 
L'azezi. S'hè intesu dinù chì certi eranu cullati solu per vede à Bigalì... Hè falsu ! C'era più mondu pè u cuncertu di i gruppi chè pè u DJ. È quand'elli anu finitu i gruppi corsi, assai mondu si n'hè andatu. Allora vidite ! 
Forse, ùn hè ancu cumplettamente finita... Troppu spessu, pensemu ch'ellu ùn ci hè più nunda à fà. Chì a lingua hè persa, chì a Corsica hè lecca. Campemu un'epica difficiule, quessa a sapemu... Ma a serata di Parlemu Corsu ci hà mustratu chì i Corsi anu bisognu di ritruvassi, di mubilizassi, è chì forse, ci hè sempre qualcosa à fà in stu paese. 
È avà ? Di sta mossa, chì ne pò esce ? Da quì à pocu l'esecutivu di a CTC presenterà u so prugettu di cuuficialità. In i media, in l'insignamentu, s'avanza... ma troppu pianu. Di Parigi n'avemu pocu da sperà, è sapemu ch'ellu ùn ci vole micca à aspettà tuttu da l'istituzioni. Nunda c'impedisce di fà, d'avanzà, di parlà, d'amparà... 
"Centu puchelli facenu un assai" dice u dettu. A ci pruvemu ?
    </p>
    <p>
     U sugettu di France 3
    </p>
    <p>
     È quellu d'ID Pimento.
    </p>
   </div>
  </body>
 </text>
</TEI>
