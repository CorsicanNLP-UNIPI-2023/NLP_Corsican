<TEI>
 <teiHeader>
  <fileDesc>
   <titleStmt>
    <title>
     L'indignati di u derby
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/L-indignati-di-u-derby_a1503.html"/>
     <date>
      Mon, 04 Mar 2013 14:41:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       FUTBOL
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    L'indignati di u derby
   </head>
   <div type="excerpt">
    <p>
     Chì ci hà amparatu stu derby calamitosu nant'à a Corsica ? Nunda...
    </p>
   </div>
   <div type="content">
    <p>
     Quale hè chì hà cumminciatu ?  I Bastiacci dicenu chì i sustenidori di l'ACA anu cantatu "la tribune va tomber" pè pruvucalli. U giurnalistu di RMC Didier Grassi l'hà cunfirmata. 
Dapoi anni è anni i Bastiacci i pruvucheghjanu in casa soia à colpi di "ACA gaulois". Sta volta, i rossi anu vulsutu ribellassi è elli dinù anu lampatu petre è rigali nant'à i turchini. 
Francamente, hè impurtante di sapè quale hè u più gattivu ? Un sustenidore di ballò hè u listessu in u mondu sanu, si ritrovanu i listessi cumpurtamenti da i dui lati. Custì, match nul. 
Quale hè u più forte ?  I partigiani rossi dicenu chì a viulenza di i Bastiacci vene di a paura di vede l'Aiaccini passalli in davanti. Quist'annu l'ACA hà una più bona squadra, ma in Furiani ci hè di più passione. 
Oghje, Orsi Ribelli è Bastia 1905 si rispondenu cù i so cummunicati. 
U campanilisimu hè sempre statu. 60 anni fà si tazzavanu partigiani di u CAB è di u SCB in Bastia, abitanti di Terra Nova contr'à quella di Terra Vechja. I derby in Glasgow, Attene, Lisbona, Roma o Istanbul sò centi volte peghju. Chì ci hè di novu ? Nunda... 
I più forti pè l'autodestruzzione sì...  Tutte e scuse sò bone per tazzacci trà di noi è ùn avemu bisognu di nimu per distrugeci. Quessa dinù, a sapemu dapoi un pezzu. 
"Quelle image on donne ?"  È dallii. Hè vera chì i morti di e guerra trà di maffiosi, a miseria chì cresce, a morte di a lingua corsa, a speculazione immubiliaria, a splusione demogràfica chì ci annega, u cunsumerisimu à buzeffu chì arruvina e culture, a distruzzione di u ligame suciale, u disertu culturale, a crisa economica chì prufitta à e maffie, l'assassinii è u trafficu di droga... Tuttu què, hè menu grave chè 20 sgaiuffi chì si lampanu e petre. Nò ? 
Quale hè chì hà vintu ?  I CRS ridianu à a fine di a partita, è Thiriez serà statu cuntentu d' avè amparatu ciò chì s'hè passatu in Furiani. A tràppula era tamanta, è una volta di più semu cascati nentru... 
L'ACA s'hè fattu caccià dui punti per via d'incidenti anni, u Sporting paga caru, è anu da falà scutrate nant'à u GFCA. 
Cuntinuvemu à sciappà tuttu, cridendu chè no simu più forti chè a Liga ? D'accordu, ma allora ùn ci vulerà micca à pienghje dopu. 
"Comportements criminels"  Alain Orsoni hà fattu ellu u so cummunicatu è d'appressu à ellu : "ce genre de comportements criminels ne font pas partie de notre culture". Da ride ? O da pienghje ? 
È avà, chì femu ?  Femuci dunque una cunferenza di stampa per dimustracci chì l'unu hè più connu chè l'altru. Ci mancava, dapoi l'anni 90... 
È sinnò ?  Peccatu, ancu sì a partita ùn era tantu bella, u tifo era magnificu. 
U stadiu hè una cuncentrazione durante un paghju d'ore d'un cuncentratu di sucetà corsa. È sta sucetà hè malata. Acculturata, economicamente è sucialmente sfragellata, diventa viulente è si ne parte in pistìcciuli. Ci vole à esse cecu per ùn rendesine contu. 
Nunda di novu in Corsica dunque.
    </p>
   </div>
  </body>
 </text>
</TEI>
