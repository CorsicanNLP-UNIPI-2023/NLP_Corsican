<TEI>
 <teiHeader>
  <fileDesc>
   <titleStmt>
    <title>
     Fora i zitelli da e nostre piazze !
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Fora-i-zitelli-da-e-nostre-piazze-_a2241.html"/>
     <date>
      Sat, 18 Jul 2015 01:05:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       SUCETA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Fora i zitelli da e nostre piazze !
   </head>
   <div type="content">
    <p>
     O ghjente, ogni ghjocu hè difesu in piazza à issa risidenza.
    </p>
    <p>
     Difesu à quale ?  À i zitelli, bene intesu ! 
Soca e strite di u criaturame, e nostre l’orechje ùn le supportanu più.  Eccu ind’è no ne semu oghje chì hè oghje in Corsica. In Aiacciu, in Bastia, in tutte e nostre cità.  Un fattu solu conta : a santissima pace di i risidenti. Dunque fora i zitillacci, fora da e piazze, da e scale o da i puntini quandu ellu piove. Ognunu in casa soia. 
Un psiculogu qualunque, spizializatu inde i fatti zitillini, vi spiigarà chì u ghjocu hè a cundizione nicissaria è assuluta di u sviluppu di a criatura ; ch’ellu si ghjoca prima da per sè, dopu in cumpagnia ; ch’ellu hè un fattu di primura pè a intilligenza è u sintimentu d’armunia interiore. 
Or bella, quand’è vo andate avà ind’è un pediatru, in la sala d’attesa ci scuprite tamanti affissi chì vi prisentanu e manere di svizzà i nostri figlioli da l’usu di i screni, di e playstation è altri attrazzi d’issu genaru. Ma chì vulete ch’elli fianu oramai postu chì u ghjocu in cumpagnia hè pruibbitu ? 
Senza cascà in la nustalgia piinghjulosa, bisogna à ricurdassi chì prima e corte di l’immobbuli -è di e risidenze- eranu piene à voce alegre di criaturi, zitilletti è di le volte zitilloni. Chì e mamme curavanu inseme i so figlioli innasgiulati è chì i vicini cunsigliavanu o liticavanu quandu ella nascia quella malfattella. 
Ci era una forma d’educazione amparata in la stretta, par isse piazze di e risidenze, par isse corte di l’immobbuli da i zitelli tutti quanti elli eranu, è qualunque fussi a so origine suciale. Bene intesa, e cagnette esistianu ancu tandu. Ma ci era dinò una forma d’educazione di u populu, da u populu. 
Oghje a fraquenza cù l’altri da chjuchi, u incontru cuttidianu infurmale cù tutta a capacità criativa ch’ellu parmittia hè statu mandatu via. Ognunu in casa soia, allevu inchjustratu ed annivesarii cù l’amicucci scelti, cù una catasta di rigali chì ùn ghjuvaranu à tanti affari, à parte ingurgà i nostri ruminzulagghji zuffi… 
O ghjente, ùn circate più cumu ellu vene à cresce l'individualisimu. Avete siguramente trovu quì un principiu di risposta...
    </p>
   </div>
  </body>
 </text>
</TEI>
