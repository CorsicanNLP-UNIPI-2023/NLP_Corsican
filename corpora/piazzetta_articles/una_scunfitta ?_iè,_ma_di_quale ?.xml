<TEI>
 <teiHeader>
  <fileDesc>
   <titleStmt>
    <title>
     Una scunfitta ? Iè, ma di quale ?
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Una-scunfitta%C2%A0-Ie-ma-di-quale%C2%A0_a2191.html"/>
     <date>
      Tue, 14 Apr 2015 17:46:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       FUTBOL
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Una scunfitta ? Iè, ma di quale ?
   </head>
   <div type="content">
    <p>
     Certe disfatte ùn sò micca quelle ch’omu crede. 
L’arbitru, l’altra sera, era in serviziu cummandatu : 
- U PSG ci vulia ch’ellu ghjuchessi u so quartu di finale senza lasciacci nisuna piuma, in nisuna manera 
- Thiriez ùn si duvia imbruttà à tuccà a manu di Bastiacci vincidori : mai ch’ella fussi ! 
Allora, ellu u capu di l’istituzione più alta di u pallò francese, hà cummessu u sacrilegiu d’ùn rispittà l’istituzione ch’ellu raprisenta : d’ùn esse falatu à salutà e (a) squatre(a), l’intrinori(e), hè stata quant’è à torce a santa messa pè u prete. 
Vinti anni fà, ci era statu quellu scandalu di u puntu ricusatu à Anton Drobnjak. Sabbatu sera, emu vistu peghju… Era scritta : Bastien ùn aspittava chè u primu occasione da cacciacci un ghjucadore. 
À prupositu, l’avete rimarcata a pruvucazione d’Ibrahimovic in ver di Cahuzac, à a fine di u macciu, quandu ellu finghjia i so basgiarelli sprizzanti ? È quessi i vulete chjamà gran ghjucadori ?
    </p>
    <p>
     U pallò francese piglia un versu chì si ne capisce u sensu : mandà via u foot pupulare. Bastiacciu o altru. Ma, cù noi altri, bene intesu chì ci hè quellu, sempre, « supplimentu d’anima ». 
A disfarenza maiò trà u Barça è u PSG ? I sigondi ùn anu chè soldi, i primi l’anu dinò ma riprisentanu ancu una tradizzione di risistenza nata in li tempi durissimi di u franchisimu. I « socios » l’anu invintati elli. I ciucci di i sustinidori sò scritti nantu à un rigistru di u club prima d’esse dichjarati in merria di Barcelona. Andarete à fà quessa in Parigi… 
Marcuri sera, u PSG lutta cù u Barça : à quale ete da sustene po voi ? Eiu, a meia a scelta hè fatta. Tenì, sunniaria ancu una cità bastiaccia tutta à bandere catalane. 
Iè, certe disfatte ingrandanu à quelli chì e patenu : tuttu ugnunu hà pigliatu cuscenza l’altra sera di u trattamentu inghjustu risirvatu à una certa idea di u pallò. Bastava à stà à sente a maturità stupenda di certi zitelli arrisera, à u microfunu di Via stella : quessi anu capitu pè u sempre. 
Allora avà, sapemu chì trappule ci ne anu da tende sin’à a fine di stu campiunatu maladettu. Avemu vistu a risposta degna data da una squatra, da i sustinidori, tutti, da u populu. Matura. Sabbatu sera, iè, scunfitta ci hè statu, certa. 
Ma, in fatta fine, di quale ?
    </p>
   </div>
  </body>
 </text>
</TEI>
