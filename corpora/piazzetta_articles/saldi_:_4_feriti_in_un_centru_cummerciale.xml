<TEI>
 <teiHeader>
  <fileDesc>
   <titleStmt>
    <title>
     Saldi : 4 feriti in un centru cummerciale
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Saldi-4-feriti-in-un-centru-cummerciale_a1004.html"/>
     <date>
      Thu, 13 Jan 2011 08:01:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       MAGAGNA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Saldi : 4 feriti in un centru cummerciale
   </head>
   <div type="excerpt">
    <p>
     Serà a colpa di a crisa ? Mercuri era u principiu di i saldi d'inguernu. In un centru cummerciale di Bastia u bilanciu hè terribule : 4 feriti, un magazinu di scarpi ruvinatu è 12 interpellazioni.
    </p>
   </div>
   <div type="content">
    <p>
     L'avete trovu u vostru pull in cachemire è u vostru survêt  à menu 30% ? U principiu di i saldi hè diventatu un evenimentu impurtante in u nostru almanaccu, più ch'è Natale, a festa di a Nazione o l'anniversariu di a vostra mamma. 
Ùn dite micca bugie, tuttu u mondu l'aspetta sti saldi. À tal puntu ch'ellu si compra n'importa chè, sopr'à tuttu di ciò chì ùn ci hè bisognu. A sola impressione di "fà un affare" face nasce a frenesìa di cumprà. 
Dopu à e famose "émeutes de la faim" di u 2008, eccu chì ghjunghjenu e cazzuttate di i saldi. A crisa, l'azizume, u mondu in i magazini, a difficultà di truvà una piazza per ingarassi, un articulu à a vostra taglia... Tutte e cundizioni sò reunite per fà nasce e baruffe in i tempii di a cunsumazione. 
Malgradu i rinforzi di pulizza, i cazzotti sò falati à parechje riprese pè l'apertura di i sconti. In un centru cummerciale di u circondu bastiacciu si contanu quattru ferriti in una buttega di scarpi. Ùn firmava più ch'è un paghju di Sebago in taglia 43, a buttega hè stata distrutta. 
Ci sò stati dinù parechji interpellati in un magazinu di sport : e veste Millet ùn eranu micca in saldi è i clienti ùn eranu micca cuntenti. In parechji cummerci di vestiti pè donne ci hè vulsutu à fà intervene l'armata. 
85% di i Francesi cuntavanu prufittà di i saldi d'appressu à un sundagiu. Quantu sò ripartuti cù un cazzottu ?
    </p>
   </div>
  </body>
 </text>
</TEI>
