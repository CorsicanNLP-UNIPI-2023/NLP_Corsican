<TEI>
 <teiHeader>
  <fileDesc>
   <titleStmt>
    <title>
     Peghju chè l'epidemia di gastrò : u Harlem Shake
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Peghju-che-l-epidemia-di-gastro-u-Harlem-Shake_a1511.html"/>
     <date>
      Mon, 11 Mar 2013 08:00:07 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       SUCETA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Peghju chè l'epidemia di gastrò : u Harlem Shake
   </head>
   <div type="excerpt">
    <p>
     Da per tuttu hè digià trapassatu è fora di moda. Ma in Corsica, ghjunghje in forza.
    </p>
   </div>
   <div type="content">
    <p>
     U mese di ferraghju 2013 hà vistu nasce l'epidemia di gastrò è quella di Harlem Shake. 
Un Harlem Shake hè una piccula videò chì mostra ghjente chì ballanu n'importa cumu, nant'à un pezzu di musica electrò piuttostu angusciosu (d'un certu DJ Baauer chè no ùn ringraziemu micca). 
Hè ciò chì face u buzz in u mondu sanu dapoi un mese, è saria forse ora di piantà. 
A videò si passa in dui tempi. Prima si vede un omu ballà solu solu (mascheratu) à mezu à un gruppu d'altri chì facenu cumu s'elli ùn u vidianu micca. In un segondu tempu, dop'à una tagliatura, tutte e persone si mettenu à ballà di manera frenètica. Certi sò travestiti, d'altri à pelu. 
In quindeci ghjorni, più di 50.000 Harlem Shake eranu in linea nant'à i siti di videò. 
Per fà nece d'esse cool, ci vole à fà un Harlem Shake in a so intrapresa. Ancu una sezzione parigina di l'UMP hà fattu u soiu, per divvi... 
In fatti hè un imbuleghju di Gangnam Style è di lipdub. Vale à dì orrìbile. 
U 18 ferraghju, u situ Slate scrivia chì u Harlem Shake era digià "ringard". 
In Corsica, parechji caffè, bars, clubs di sports anu messu a so videò nant'à Youtube. 
È cum'è sempre, quandu tutti dicenu chì u Harlem Shake hè anticognu, goffu è ch'ellu ùn ghjova à nunda, induve hè ch'ellu ghjunghje in forza ?
    </p>
   </div>
  </body>
 </text>
</TEI>
