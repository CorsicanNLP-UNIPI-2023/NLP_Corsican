<TEI>
 <teiHeader>
  <fileDesc>
   <titleStmt>
    <title>
     Sta volta po nò, u sumerismu di certi ùn turnerà micca cunsumerisimu
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Sta-volta-po-no-u-sumerismu-di-certi-un-turnera-micca-cunsumerisimu_a2173.html"/>
     <date>
      Tue, 24 Mar 2015 19:04:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       SUCETA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Sta volta po nò, u sumerismu di certi ùn turnerà micca cunsumerisimu
   </head>
   <div type="excerpt">
    <p>
     Un altru magazinone di millaie di metri quadrati hà da apre in a periferia d'Aiacciu. Ma sta volta, da i quattru orizonti di l'isula, da e cime altiere à e sponde di u Mare Terraniu, si pesa un ventu di rivolta.
    </p>
   </div>
   <div type="content">
    <p>
     - Cumu, dicenu e donne, ci volenu mette in cascia, pruponeci un impiegu à vint'ore à simana, mancu un stantapane, incù un spartitempu flessìbile, è una paga mischina, curate da una càmera da a mane à a sera, à ripete i listessi gesti, senza pudè girà u capu, à abbuchjassi centinaie di clienti corti di pazienza chì trepidanu è sceffi chì abbaghjanu, serà què u prugressu ? 
- Cumu, dichjaranu l'operai sindicati (quelli chì ùn sò ancu sdinticati), hà da stallassi torna una impresa gigante, diretta da azziunarii anònimi è cìnichi chì si n'infuttenu di a nostra vita isulana ? 
- Cumu, serà pussìbule, pè sti lochi, s'inzerganu i paisani, di lascià fà custruzzioni chì anu da copre parechji èttare di terra è patroni ingordi di soldi chì anu da mette i pruduttori lucali in ghjinochje ? 
- Cumu, aghjunghjenu i savii à l'anticu è e mammone astute, vende frutti è legumi impurtaticci, fora di stagione, piatti scucinati senza gustu, attrazzi ghjittevuli ? Spulà a nutritura ? Pocu travagliu quessu ! 
- Cumu, si stonanu i machjaghjoli è e pin-up biò à chjome sciolte, avidi d'aria fresca, averemu à chjodeci in un casamentu goffu tutti i sabbati è à trascinà un caddie tracarcu d'emballasgii più chè di marcanzia ? 
- Cumu, ripiglianu l'amurosi di i carrughji aiaccini, volenu tumbà a vita in core di a cità è incuragisce torna "l'étalement urbain" ? 
- Ah iè, simu bè !! dicenu i giovanni idealisti, torna un magazinone ? Quella vechja ecunumia superata, centralizata, alienante, ieràrchica, sucicante, ? Serà a Corsica ubligata di passà per custì ? 
Sta volta, po nò, u sumerismu di certi ùn tornerà micca cunsumerisimu.
    </p>
    <p>
     Da leghje :  Corse-Matin : Un hypermarché de 9.000 m2 signé Leclerc bientôt à Ajaccio  Slate : La guerre des zones commerciales est déclarée
    </p>
   </div>
  </body>
 </text>
</TEI>
