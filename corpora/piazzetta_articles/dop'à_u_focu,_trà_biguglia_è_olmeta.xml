<TEI>
 <teiHeader>
  <fileDesc>
   <titleStmt>
    <title>
     Dop'à u focu, trà Biguglia è Olmeta
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Dop-a-u-focu-tra-Biguglia-e-Olmeta_a2648.html"/>
     <date>
      Thu, 21 Sep 2017 11:05:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Dop'à u focu, trà Biguglia è Olmeta
   </head>
   <div type="excerpt">
    <p>
     L'unica qualità di u focu hè ch'ellu mette à palesu e vistighe di u passatu. Trà Biguglia è Olmeta di Tuda vi si pare d'esse nant'à a Luna. Ma quindi è culandi, un'aghja, un pagliaghju, un stazzu, una casetta ci rammentanu ch'ella c'era una vita per sti lochi oghje abandunati.
    </p>
   </div>
   <div type="content">
    <p>
     U paisaghju trà u Nebbiu è l'antica pieve d'Ortu (Biguglia, Furiani, Bastia...) hè impressiunante. L'ersicciu si stende da a muntagna à a piaghja è ci vuleranu parechji anni per permette à a natura di ricustituiscesi. Si pò teme fiumare è disguasti cù e forte pioge chì faleranu in i mesi à vene.
    </p>
    <p>
     Ritrattu Twitter
    </p>
    <p>
     S'ellu si pò truvà un interessu à sta calamità, hè quellu di palisà e vistighe sminticate di u passatu. S'ellu si piglia avà l'anticu chjassu trà Biguglia è Olmeta di Tuda si ponu vede quantità di pagliaghji, di ripe, di casette, di muri in petra. Hè ciò ch'ellu hà fattu Jean-Louis Santini, circadore à u CISIT (Cumitatu d’Istudii Scientìfichi è Infurmàtichi di a Tupunimìa di a Corsica), chì hè andatu à circà ste vistighe. Tutti i ritratti sò d'ellu.
    </p>
    <p>
     Quandu e vitture ùn esistianu ancu, era quessa a strada naziunale trà Bastia è Nebbiu. È s'è no ne prufittavamu per intrattenela ? Avà ch'ella si vede bè, si puderia pulisce tutti l'anni.
    </p>
    <p>
     Stu locu si chjama Cinquerne. Pensavate chì a muntagna trà Biguglia è u Nebbiu era viota ?
    </p>
    <p>
     Si ponu vede quantità di pagliaghji. Quì un pagliaghju cù un tettu "à scalini". In francese si diceria "voûte en encorbellement".
    </p>
    <p>
     Un pagliaghju custruitu segondu un'altru mudellu. Quì quellu di u tettu à terrazza. 
Per quessa, leghje u travagliu di Ghjiseppu Orsolini : L'habitat au toit en terrasse : spécimen de l'architecture paysanne en Corse.
    </p>
    <p>
     Un'altru, cù un tettu à scalini ma cupertu di terra rossa.
    </p>
    <p>
     Un bellu tettu à scalini :
    </p>
    <p>
     Ma u tempu face u so travagliu. I pagliaghji si ne falanu in pianu.
    </p>
    <p>
     Una pozza d'annacquera.
    </p>
    <p>
     Un pagliaghju cù una mandria.
    </p>
    <p>
     Più cunnisciuta hè a cappelluccia di Sant'Andria di Fabrica, sopr'à Biguglia. Fermanu e vistighe di sta bella cappella rumànica (XIIIu seculu).
    </p>
    <p>
     Trà Biguglia è Olmeta, si pò sempre vede l'anticu chjassu chì passava sopr'à a strada di u Lancone. Ùn si puderia truvà una manera di puliscelu è rendelu accessibile tuttu l'annu ? 
Si pò scopre cusì una vintina di pagliaghji (almenu !), una cappella rumànica, aghje, casette, stazzi capruni cun baraccone è chjostre... è forse d'altre vistighe sempre piatte. A carta di l'IGN è u catastru ammentanu i lochi chjamati San Ghjuvanni è San Marcellu.
    </p>
    <p>
     Hè u sugettu di "Dopu à u focu", di Ghjacumu Fusina publicatu in "E Sette chjappelle" : 
"Hè cullata à pianterrenu una pelle suttana di terra, ch'era piatta di poi anni è anni, è ci dice à a mutesca una storia vechja nascosta, quella di e casette ind'è vigne, di i chjassi intrecciati, quella di l'aghje tonde, di e murette fatte è di i pagliaghji... quella di i tempi landani, quand'ella rispirava da a cura di l'omi, da u sudore è da l'amore umanu. Hè scrittu cusì u dissegnu di a vita sparita, fattu à sfumature dilicate è frisgi di carbone. È isse piaghje brusgiate, isse ferite aperte, isse petri sciappate, piglianu sottu à u sguardu cum'è una bellezza addisperata è trista."
    </p>
   </div>
  </body>
 </text>
</TEI>
