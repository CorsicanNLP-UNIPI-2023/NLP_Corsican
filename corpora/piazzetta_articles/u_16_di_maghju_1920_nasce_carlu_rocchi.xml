<TEI>
 <teiHeader>
  <fileDesc>
   <titleStmt>
    <title>
     U 16 di maghju 1920 nasce Carlu Rocchi
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/U-16-di-maghju-1920-nasce-Carlu-Rocchi_a2400.html"/>
     <date>
      Mon, 16 May 2016 10:20:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       CULTURA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    U 16 di maghju 1920 nasce Carlu Rocchi
   </head>
   <div type="excerpt">
    <p>
     A più bella voce corsa di tutti i tempi hè nata in Rusiu (scusate per l'altri). L'occasione di rende omagiu à Carlu "The Voice" Rocchi.
    </p>
   </div>
   <div type="content">
    <p>
     Da quantu serà ch'ellu si canta in Rusiu ? Siguramente dapoi sempre. U cantu tradiziunale, Carlu Rocchi hè cascatu nentru quand'ellu era chjucu. Nasce u 16 di maghju di u 1920 in Rusiu, paisolu di a pieve di Vallerustie induve e voce sò chjare è e ribuccate raffinate dapoi chì u mondu hè mondu. 
Hè custì ch'ellu ingranda è ch'ellu s'impasta di sta cultura pupulare sempre viva : i canti in monodia (à una voce : lamenti, serinati) o in pulifunia (paghjelle, terzetti, canti ghjesgiali). 
À sett'anni si ne và da Rusiu per campà in Tulò, ma volta sempre di statina. Hè cusì chì giuvanottu, si mette à cantà cù i soii. Compia a guerra, parte in Parigi (entre in e Poste). U cantu li piace è si cerca un prufessore di cantu. Tandu u mudellu hè Tino Rossi. 
Hè custì ch'ellu face a cunniscenza di Félix Quilici, chì s'occupa d'una curale corsa chjamata "A Cirnea". Musicante è musicologu, s'interessa à e musiche pupulare è sà chì stu patrimoniu hè in perìculu. Quilici hè in cerca di viulunisti tradiziunali, è Carlu Rocchi li insegna u so paese. 
Semu à l'estate 1948. Quilici hà principiatu una campagna d'arregistramenti. 
Da vede : Félix Quilici, l'homme à l'écoute
    </p>
    <p>
     Tandu Félix Quilici face una scuperta ch'ellu ùn s'aspettava micca. E paghjelle e cunniscia, ma in Rusiu trova una tradizione sempre viva. 
Di a scuperta di ste maraviglie è di ste voce nasce u discu "Evocation de la Corse", esciutu in u 1955. Hè u primu arregistramentu di Carlu Rocchi. Face a terza nant'à una paghjella (forse a più bella arregistrata ?)
    </p>
    <p>
     Sempre in u 55, a casa di dischi Vega prupone à Carlu Rocchi di sorte parechji "45 giri". U successu hè rapidu. Ùn hà nunda à chì vede cun ciò ch'ellu cantava Tino Rossi. A so manera di cantà "muntagnola", sputica, piace subbitu à i Corsi. 
Veneranu dopu i dischi ind'è Président è Consul. U principiu d'una longa seria di successi è di tubes entrati in a storia di a canzona corsa (U mio mulinu, A Falata di Ficaghjola, U campanile di San Ghjuvà...) 
Truvemu canzone in corsu è in francese, creazione ma dinù canti pigliati in u ripertoriu tradiziunale.
    </p>
    <p>
     Ci n'hè tante altre, ma cumprate puru i dischi. 
È l'averete capita, a moda tandu era di piglià u ritrattu cù una ghitarra.
    </p>
    <p>
     (iè iè, ci hè bè una canzona chì si chjama "Pogha schenza").
    </p>
    <p>
     È hè a glassa.
    </p>
    <p>
     Carlu Rocchi si spenghje u 5 di ferraghju di u 2010 in Corti. Oghje u centru culturale di Biguglia porta u so nome. 
Sarebbe bè di rendeli l'omagiu ch'ellu merita... 
Bibliugrafia :  Cantu Corsu, contours d'une expression populaire (Cyrnos et Méditerranée, 1992)
    </p>
   </div>
  </body>
 </text>
</TEI>
