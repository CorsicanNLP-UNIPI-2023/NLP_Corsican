<TEI>
 <teiHeader>
  <fileDesc>
   <titleStmt>
    <title>
     Sea, sex &amp; coghju
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Sea-sex-coghju_a1383.html"/>
     <date>
      Mon, 09 Jul 2012 00:47:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       TRIBUNA-DI-I-LETTORI-AZEZI
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Sea, sex &amp; coghju
   </head>
   <div type="excerpt">
    <p>
     Avemu ricevutu da un lettore balaninu sta piccula riflessione nant'à Calvi on the Rocks. Burdelizazione parigina pè certi induve i Corsi sò sclusi, bunissima musica pè l'amatori d'electrò è apertura pè d'altri... U dibattitu hè lanciatu.
    </p>
   </div>
   <div type="content">
    <p>
     Calvi On The Rocks, ghjè cum'è a masturbazione. Tutt'ognunu a praticheghja, ma nimu ùn la palesa. Perchè ? 
Pè falla à l'accorta, cosa hè Calvi On The Rocks : a ghjurnata, sò millaie di giuvanotti è giuvanotte corsi briachi, mezu spugliati è aspessu drugati chì ballenu, music'à tappu, annant'à a rena di u golfu calvese.  A sera, sò parigini, nizzardi è corsi mischjati, techji di bambou è di cachetons chì vanu à fà i so trafficchi sott'à a citadella genuvese, « kiffendu a vibes » di l'ultimi musicanti à a moda ind'è i mezi « bobos ».  Per a cità balanina, sò cinque ghjorni di rimore, di mughji, d'azzuffi, di picciate, d'overdose, di comà ettilicchi. I distributori di soldi sò vioti, i giovani si lampenu tutt'a so paca d'istatina in e pagliotte di piaghja, annacquendu di champagne e so faccie troppu techje. 
Tuttu què, urganizatu da squadre appena corse, è sopr'à tuttu parigine. A colpi di sponsoring di marche mundialamente cunnisciute chì invadiscenu u paradisu ch'elle sò e piaghje calvese. 
A a televisione corsa, ind'è i giurnali, stu festivale passe pè a « manifestazione culturale » a più impurtante è meravigliosa di Corsica. Ghjè divintatu u simbulu di l'apertura di spiritu, di a « faccia nova » di a nostr'isulella tante volte criticata per via di li so usi antichi. Simu infine cum'è l'astri, da quì à pocu seranu l'abitanti d'Ibiza chì veneranu à passà e vacanze in Corsica. 
Ma cosa ci porte veramente di novu è d'interessante stu festivale ? Chì sarà l'interessu d'imbriacassi in pienu sole accant'à u mare ? Fà cum'è quelli springbreaks spagnoli, duve si chjave è si piglie droga à buzzeffu senza vergogna ? 
Aspittendu què, e cunsequenze cuncrete di stu festivale sò chjare. Sempre i listessi cummercianti chì s'empienu e stacche, ottelli, bars, buatte di notte, pagliotte, campings è ristoranti. 
E accantu à què, una pupulazione chì feghje u spettaculu da u so cuttidianu miserosu. Dopu à « COTR », l'abitanti balanini ùn vedenu a so vita scambià. Forse puderanu ficcassi qualchì sciringa in pede marchjendu annant'à a rena calvese. 
Ma in fin'di contu, quelli chì travaglienu u più pè'ssu festivale, senza esse pacati di più, sò i duttori di l'antenna medicale di Calvi, u SAMU, i pompiers è i flicchi... Elli sì chì si campenu à Calvi On The Rocks, à racoglie i giovani in pezzi è à curalli, incù un certu fatalisimu. 
In un paese chì s'indegna d'un cazzu annant'à un affissu, pare stranu chì a stessa ghjente trovi nurmale di fighjà centinaie di culi è di petti à l'aria annant'à e nostre piaghje. 
Sarà veramente quessa a faccia di u sviluppu, di a mudernità ?
    </p>
   </div>
  </body>
 </text>
</TEI>
