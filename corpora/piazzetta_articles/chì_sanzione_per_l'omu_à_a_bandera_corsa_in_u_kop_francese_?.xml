<TEI>
 <teiHeader>
  <fileDesc>
   <titleStmt>
    <title>
     Chì sanzione per l'omu à a bandera corsa in u kop francese ?
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Chi-sanzione-per-l-omu-a-a-bandera-corsa-in-u-kop-francese_a1894.html"/>
     <date>
      Sun, 22 Jun 2014 13:32:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       FUTBOL
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Chì sanzione per l'omu à a bandera corsa in u kop francese ?
   </head>
   <div type="excerpt">
    <p>
     Surpresa venneri sera, quandu avemu vistu sta fiura nant'à i screni di televisiò, dop'à u but di a Francia.
    </p>
   </div>
   <div type="content">
    <p>
     A fiura di a testa di moru in u kop francese hà giratu nant'à internet è e rete suciali si sò scatinate. 
Ma quale serà statu ? Un vechju cuccu di "l'association Franskôrse" in viaghju "3ème âge" à u Brasile ? Un fan d'Alex-Alex è di Jean-Jean ? O l'unicu fan corsu di Rémy Cabella ? Un parente di Marbeuf ? 
È s'ellu si trattava d'una manipulazione ? D'un muntagiu cun a cumplicità di Manuel Valls, di Bernard Cazeneuve è di Christophe Barbier ? Cù l'aiutu di Christian Jeanpierre, di siguru. 
È s'ella era una scruccuneria di Frédéric Thiriez, per fà crede chì oramai i Corsi sò pronti à accettà a lege di a LFP è di l'integrazione assoluta ? 
Certi dumandanu digià sanzione durissime : 
- Interdizzione di vultà in Corsica, fora di a basa di Sulinzara.  - Esiliu furzatu in un lotissement persu di Piccardia, cù obligazione di vene tutte e mane à u Castorama è di manghjà tutte e sere à u Flunch.  - Obligazione di stà à sente una compil di Mireille Mathieu è di Michel Sardou durante sei ore à ghjornu (cù i discorsi di Jean-Claude Gaudin in bonus-track).  - Obligazione di festighjà u "14 juillet" in un camping di Charleville-Mézières è di fà a chenille.  - Obligazione di passà i trè mesi d'estate vestutu in pumataghju, d'andà à 20 à l'ora in una vittura immatriculata "75" è di mughjà in i risturanti è caffè "puton c'est cher".  - Cullà à e Ghjurnate di Corti cù una panoplia di footix è cantà a Marseillaise.  - Obligazione di passà una festa di capu d'annu à a caserna di CRS di Furiani. 
È voi, chì ne dite ?
    </p>
   </div>
  </body>
 </text>
</TEI>
