<TEI>
 <teiHeader>
  <fileDesc>
   <titleStmt>
    <title>
     Gloria à tè Jean-Paul !
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Gloria-a-te-Jean-Paul-_a1174.html"/>
     <date>
      Tue, 22 Nov 2011 08:00:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       MUSICA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Gloria à tè Jean-Paul !
   </head>
   <div type="excerpt">
    <p>
     Monsieur et Madame Etti ont un fils… &lt;br /&gt;Jean-Paul-Paul. Un tercanu di a mùsica Corsa.
    </p>
   </div>
   <div type="content">
    <p>
     Poletti cunsacratu
Trà a mansa di ghjente chì màneghjanu i mànichi cum’è dannati da a mane à a sera, Ghjuvan Pàulu Poletti, cun quellu di a ghitarra hè propiu un campione. A so arma prediletta : u famosu « soldorè » ch’ellu hà sfruttatu è frustatu da cima à fondu in l’anni « Canta ». 
Ma pianu ! Ùn pensate micca chì sta basa di trè accordi palesi una puvertà musicale ! Manc’appena ! U soldorè hà cunsacratu « Rè di a canzona Corsa populara » à Ghjuvanpaulu Poletti, chì d’altronde, hà sappiutu apre è spannà a so creatività in tanti è tant’altri modi. 
John-Paulu hè un pistellu, una punta, un tercanu di a canzona Corsa. In tantu ch’è artistu, nù u si pò discioglie di u patrimoniu culturale Corsu : JPP raprisenta, à ellu solu, una parte impurtante di a cultura nustrale. Sè v’avìssite da fà scopre è cunnosce a mùsica Corsa à qualchissìa, chì canzone li ferèbbite sente ? Scumettimu chì a maiò parte anu da esse di soiu ?
    </p>
    <p>
     Poletti cundannatu ?
Eppuru, cun Ghjuvanfrancescu Bernardini è Frédéric Antonetti, Ghjuvanpàulu Poletti face parte di sta categuria di Corsi chì sò tercani è maestri di a so arte o di a so disciplina è chì sò cunsiderati cum’è buchje di pomu, in Corsica. Per colpa di u sbucinamentu artìsticu ch'ellu hà sceltu sti poc'anni, di e so prese di pusizione pùbliche, per colpa di l'azizume o d'imbrogli persunali, quale hè chì sà, GPP si trascina una reputazione chì pesa nant'à a so arte è spessu, li fàlanu scutrate. 
Ma noi, ci n'en futtimu di tuttu què ! Per tante parolle ghjuste è tante meludie eterne, sìate ringraziatu o Ghjuvan Pà ! Di tutte e manere, a sapìate bè, chì successu vulìate avè ind’è noi ? Quì, à a ghjente, li piàcenu l'NRJ Party di Cauet è si càmpanu cun Maffiosà. Ghjè a descia… 
In tantu, u so repertoriu parla per ellu. À quandu per e parolle, à quandu per a mùsica, à quandu per i i dui, i capi d'òpera ùn màncanu micca. Da scopre o turnà à scopre senza muderazione :
    </p>
    <p>
     L'arietta
    </p>
    <p>
     Lode di a muntagna Corsa : Un passu ver'di u celu è l’Alta Strada.
    </p>
    <p>
     Canta u Populu Corsu - Lettera di u prigiuneru par le_politburo_des_UB  Lettera di u Prigiuneru
    </p>
    <p>
     Prete Andria, "tout de noir vêtu et la tête grise"...
    </p>
    <p>
     Ci hé dinu par cristofanu2b  Ci hè dinù
    </p>
    <p>
     Canta u Populu Corsu - L'ancura di misericordia par le_politburo_des_UB  L'àncura di a misericordia
    </p>
    <p>
     Eppoi : Un paisanu, A canzona vagabonda, L’affissu, Clandestinu, Corsica nostra, A Rivolta, Induve si ne và maghju, Perchè cantu... 
Per i ciucci : Rundinella, Principellu, A canzona di u pianu. 
Infine, qualchì capu d’òpera : canzone cumposte nant’à testi di Ghjàcumu Fusina :  Surella d’Irlanda, Mal’cuncìliu, L’odore di i nostri mesi, Quandi a terra move, Amicu ci sì tù 
Cun Ghjàcumu Thiers : u strepitosu Ghjennaghji, per l’affare di Bastelica-Fesch. 
Hè quantunque astra robba ch'è Haddaway è Dalidà nò !?  Per tuttu què : gloria à tè Jean-Paul !
    </p>
   </div>
  </body>
 </text>
</TEI>
