<TEI>
 <teiHeader>
  <fileDesc>
   <titleStmt>
    <title>
     Poveru Pasquale Paoli
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Poveru-Pasquale-Paoli_a1599.html"/>
     <date>
      Mon, 08 Jul 2013 00:51:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Poveru Pasquale Paoli
   </head>
   <div type="excerpt">
    <p>
     Quandu Aiacciu mette una statua di Pasquale Paoli, u Generale hè menu bellu chè Napuleone.
    </p>
   </div>
   <div type="content">
    <p>
     Dapoi sta settimana, Aiacciu hà a so statua di Pasquale Paoli. Scusate, di "Pascal" Paoli. Hè cusì ch'ellu hè scrittu nantu (da vede nant'à CNI). 
Ma à vede tutti i castichi ch'ella hà scuntratu sta povera statua, ci hè da dumandassi s'ellu ùn ci hè micca una maledizzione. Cumu sì u spiritu di Napuliò ùn vulia sente parlà di Pasquà. 
Prima ci hè stata l'inaugurazione mancata da Valls. A statua duvia esse messa in u palazzu di ghjustizia, ma l'affari ùn si sò fatti. Prublemi tennichi ci anu dettu... Veramente ? A statua era dunque SDF. 
Ma ùn hè micca finita. Durante u so viaghju in Corsica, a statua hè... cascata per istrada è ci hè vulsutu à falla vultà ind'è u scultore. 
Forse serà una spiegazione à u so aspettu "gobbu" ? 
Dapoi a publicazione di u ritrattu, nant'à a pagina Facebook di A Piazzetta hè lanciatu u cuncorsu di a sumiglia di a statua. À chì dice Bouddha, à chì dice Mao Zedong, à chì dice Maître Yoda. 
In generale, e statue nove ùn piacenu mai. Ma custì pare ch'ella face veramente l'unanimità contr'à ella. Poveru Pasquale. 
È voi, chì ne pensate ?
    </p>
   </div>
  </body>
 </text>
</TEI>
