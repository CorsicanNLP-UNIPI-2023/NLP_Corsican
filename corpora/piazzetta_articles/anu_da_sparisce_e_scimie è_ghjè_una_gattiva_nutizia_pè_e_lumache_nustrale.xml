<TEI>
 <teiHeader>
  <fileDesc>
   <titleStmt>
    <title>
     Anu da sparisce e scimie è ghjè una gattiva nutizia pè e lumache nustrale
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Anu-da-sparisce-e-scimie%C2%A0e-ghje-una-gattiva-nutizia-pe-e-lumache-nustrale_a2534.html"/>
     <date>
      Wed, 08 Feb 2017 09:00:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       SUCETA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Anu da sparisce e scimie è ghjè una gattiva nutizia pè e lumache nustrale
   </head>
   <div type="excerpt">
    <p>
     E scimie di u sabbatu sera ùn anu micca da sparisce dumane, quessa pò nò (uffa!) ma dopu à e giraffe, u leupardu, l’antilope è centinaie di mammiferi, pesci o acelli sò i babbuini, i gorigli o i scimpanzè chì sò in periculu di disparizione allocc’à trenta anni. À e lumache nustrale li vene a trimulella. Eccu perchè.
    </p>
   </div>
   <div type="content">
    <p>
     Hè un'infurmazione esciuta in Le Monde :
    </p>
    <p>
     Les singes pourraient disparaître de la planète https://t.co/zPZVfv8KKx
— Le Monde Planète (@lemonde_planete) 25 janvier 2017
    </p>
    <p>
     E scimie (fora di King Kong) sò simpàtiche, facenu ride i zitelli cù i so versi. Ponu cù e so quattru mani, cogliesi à a bissiccletta, ghjucà à u ping-pong, leghje u giurnale è fà mille cose ridìcule. 
Certe scimie sò cèlebre à Hollywood. Cheeta, l’amica di Tarzan, fù astuta è cool abbastanza da suppurtà un tippu chì passava e sò ghjurnate in slip appesu à una liana.
    </p>
    <p>
     Di più, e scimie sò e nostre cugine.
À a dumanda « di quale ne sì ? » puderia omu risponde « sò di l'omìnidi cuginu à a longa di i bonobò è di l’orangutani. »  Puru sì Trump ricusa a verità (in quantu à me ùn cunnosce micca u 51!) à certe ore in caffè, a parentia trà omi è l’altri primati ùn si pò nigà. 
Ma e scimie, cusì amate, anu quantunque da sparisce perchè l’Omu, u cuginu ingratu è falsu, piglia tutta a piazza, distrughje e fureste da fanne mobuli, pone palmi pè l’oliu o ingrandà i so parking... 
Sintendu quella nutizia, e lumache endèmiche di Corsica chì sò chjuculette, vischjose, chì ùn sanu micca fà gneri o ghjuculà cù una palla anu poca speranza di campà torna cent’anni, accampate ch’elle sò da i centri cummerciali o i rumenzulaghji.
    </p>
    <p>
     Da leghje nantu à a lumaca di Raspail è altri prublemi ecològichi :
    </p>
    <p>
     Non au projet de centre d'enfouissement de Ghjuncaghju/Giuncaggio: https://t.co/g1onXVDSJA
— U Levante - Officiel (@Ambiante20) 25 mars 2016
    </p>
   </div>
  </body>
 </text>
</TEI>
