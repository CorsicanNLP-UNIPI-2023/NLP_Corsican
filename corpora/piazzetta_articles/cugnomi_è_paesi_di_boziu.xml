<TEI>
 <teiHeader>
  <fileDesc>
   <titleStmt>
    <title>
     Cugnomi è paesi di Boziu
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Cugnomi-e-paesi-di-Boziu_a2599.html"/>
     <date>
      Fri, 02 Jun 2017 11:07:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       CULTURA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Cugnomi è paesi di Boziu
   </head>
   <div type="excerpt">
    <p>
     À ogni paese u so cugnome scherzosu. Dop'à u Capicorsu è u Nebbiu, cuntinuvemu u nostru giru di Corsica. È avemu circatu una spiegazione.
    </p>
   </div>
   <div type="content">
    <p>
     A malcunniscenza di a Corsica face chì e cunfine di u Boziu si cunfondenu spessu. À quandu si mette à Erbaghjolu, A Fucichja o Petraserena in Boziu (invece ch'elli facenu parte di A Rogna. À quandu sò Rusiu o San Lurenzu (chì sò purtantu in Vallerustie).
    </p>
    <p>
     Purtantu, a pieve di Boziu currisponde solu à i paesi di : 
Àlandu (attenti à a piazza di l'incalcu, ùn hè micca Alàndu !)  A Mazzola (cù u paisolu di U Castellucciu  Sant'Andria (cumpostu di A Rebbia, U Pedilacorte, U Poghju è Àrbitru)  Bustànicu  U Favalellu  Sermanu  L'Alzi 
Pè U Castellà è Santa Lucia chì sò vicini, duvia esiste in i tempi antichi un'altra pieve, quella di u Mercoriu. À quandu eranu cuntatti in a pieve di Tàlcini (cun Tralonca, Omessa, Castirla, Corti). À quandu cù u Boziu.
    </p>
    <p>
     Àlandu
Alandesi latroni. Ma ancu di grazia, anu scambiatu dapoi. Avà ùn arrubanu più à nimu.  Infine, speremu.
    </p>
    <p>
     Quandu u campanile di u cunventu era sempre arrittu (ritrattu : Wikimedia Commons)
    </p>
    <p>
     L'Alzi
Alzinchi grillaghji. 
Serà chì l'abitanti di L'Alzi si manghjavanu i grilli ? Stu cugnome hè per ridesine di quelli chì stavanu nant'à terreni secchi, assai assuliati, è ancu poveri.
    </p>
    <p>
     Sant'Andria di Boziu
Sò dunque quattru paisoli chì cumponenu a cumuna : Àrbitru, A Rebbia, u Pedilacorte è U Poghju.
    </p>
    <p>
     Arbitrinchi capraghjoli.  Ùn ridite micca, ùn hè micca semplice di curà e capre. Spessu, l'umani sò peghju. 
Rebbiacci galantomini.  In a vita, ci sò quelli chì anu fiascatu, è l'altri… Quelli di A Rebbia eranu quelli di a Corsica "d'insù". 
Pedilacurtacci pupulaglia.  È quelli di U Pedilacorte eranu quelli "d'inghjò"...
    </p>
    <p>
     Bustànicu
Bustanichesi bufoni.  Rimpruveravanu à Bustanichesi d'ùn staglià parlendu, Dicianu ch'elli facenu listessu rimore ch'è u bufone (in francese "bourdon") quand'ellu vola.
    </p>
    <p>
     A Mazzola 
Mazzulinchi sumeraghji. 
Mazzulinchi sò l'amichi di i sumeri. Un animale oghje disprezzatu, ma eri cumpagnu di l'omi. Ùn ci n'hè parechji in a literatura ? Baione in a Dionomacchia, Spanettu, Bazzicone, Fasgianu, Bourriquet. 
Castelluccesi cavalier di Pisa. 
Perchè stu cugnome ? A spiegazione s'hè persa.
    </p>
    <p>
     U Favalellu
Favulellacci ranuchjaghji. 
Ranuchjaghji (o granuchjaghji ?) era u cugnome adupratu per quelli chì stavanu in lochi induv'ella c'era l'acqua, pè u più pantanosa. Per esempiu San Fiurenzinchi sò detti ranuchjaghji. L'abitanti di u paese di U Favalellu sò appena i "froggies" di u Boziu.
    </p>
    <p>
     Sermanu
Sermanacci trìvule. 
A trìvula hè una piantaccia à spinzoni chì punghje (anthyllide d'Hermann in francese). Ma Sermanacci ùn sò più cusì, sò imbraviti. 
O micca.
    </p>
    <p>
     Ritrattu : Wikimedia commons
    </p>
    <p>
     U Castellà
Castelleresi voci. 
Castelleresi anu voce alte chì portanu, voce latine chì si sentenu da luntanu. Si vede chì Buzinchi anu sempre avutu l'orechja musicale è u sensu di l'urtuffunia.
    </p>
    <p>
     Santa Lucia
Santaluciacci ebrei. 
"Ebreu" vole dì "senza manere, senza garbu, senza galateu". Hà dinù u sensu di "micca cristianu", "micca battizatu". Sinònimu : "turcu". Ma ùn a dite nè à i Turchi, nè à l'Ebrei…
    </p>
    <p>
     Tralonca
Topi Tralunchesi. 
Tralonca ùn hè micca in Boziu, ma ammintemulu quantunque. Si dicica ch'ellu era u paese di i topi, forse per via ch'ellu serà statu innalpellatu ?
    </p>
   </div>
  </body>
 </text>
</TEI>
