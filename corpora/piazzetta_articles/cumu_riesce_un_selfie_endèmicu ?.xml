<TEI>
 <teiHeader>
  <fileDesc>
   <titleStmt>
    <title>
     Cumu riesce un selfie endèmicu ?
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Cumu-riesce-un-selfie-endemicu%C2%A0_a2221.html"/>
     <date>
      Sun, 24 May 2015 17:35:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       MAGAGNA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Cumu riesce un selfie endèmicu ?
   </head>
   <div type="excerpt">
    <p>
     S'è vo ùn vi site micca accecati pruvendu à fà un selfie u ghjornu di l'ecclissa, eccu unepochi di cunsigli per riesce un selfie chì sia veramente endèmicu è chì permettessi à u mondu sanu di sapè ch'è vo site in Corsica.
    </p>
   </div>
   <div type="content">
    <p>
     Prima di tuttu, ci vole à muniscesi d'un « selfie stick » chjamatu steccu à selfie in Corsica (u megliu seria di truvàne unu in legnu castagninu o olivinu).
    </p>
    <p>
     Dopu ci vole à postàssi in un locu ùnicu.
    </p>
    <p>
     1. In Ponte Novu
Ghjè u più faciule : tenitivi degnu/a è sticchitu/a davanti à a croce di u ricordu. Attenti chì ci sò villà assai goffe ind'u vicinatu chì ponu guastà a fottò.
    </p>
    <p>
     2. À l'entrata d'un paese arradicatu è inalpellatu, davant'à u pannellu
Fughjite i nomi sfrancizati (Tox, Vix, Sainte Marie de...), è verificate ch'elli si vidissinu bè i impatti di palle di fucile.
    </p>
    <p>
     3. À a marina
E marine di u pianeta sò tutte listesse (rena è acqua, per u più), pè incursì a vostra fottò averete bisognu di qualchì accessoriu. Sminticate e serviette « testa mora » ci n'hè per ogni locu. Pruvate piuttostu una barretta « Scontri di u porcu nustrale », tenite in manu una bierra « A machjaghjola » (mustrate bè l'etichetta), fate casu ch'ella ci sia una banda di vacche in fondu è chì a paillote si chjamassi « u stazzu » o « u tazzu » s'ella sì pò ballà è intastàssi.
    </p>
    <p>
     4. In muntagna
Rammintatevi chì fora di u Paglia Orba, e muntagne di u mondu sò tutte listesse (scoglii, pumataghji è pini).Pè guarantì l'orìgine di u vostru ritrattu, stracquatevi mezu à piante chè si trovanu solu in Còrsica è tenite in manu un batracu o un serpu endèmicu. Serebbe megliu, di siguru, ch'ella ci fussi daretu à voi una mufra indumevule o un'acula pisticcina (s'ella ùn hè ancu sparrita). 
S'è vo avete un telefunu nustrale, un telefunu di l'estremu o un steccu à selfie abbastanza longu pruvate u classicu : casgiu merzu + pane è cultella + eiu.
    </p>
    <p>
     5. In cità
Truvate una statula di Pasquale Paoli è basta. U locu hè sacru : short arrabiati, glaquette di cugnatacci, T.Shirt Nicki Minaj o « I love Portovek » sò pruibiti.
    </p>
    <p>
     6. U selfie nustralissimu (raru)
S'è vo infattate cantadori salvatichi incu i Meindl, a manu à l'orechja, à mezu à e filette, vicinu à una surghjente, cappiatevi. A scena hè abbastanza tìpica soprattuttu s'ellu ci hè un cursinu chì ghjace. Pudete cantà ancu voi. I selfie sò muti.
    </p>
    <p>
     7. Bonus-track
S'è vo fate un selfie di gruppu, un « usie » cum'è si dice (micca un uzi !) verificate chì unu omancu di i/e vostri/e amichi/e ebbe un tattù « Natu per soffre », un t-shirt « Ùn simu micca zucche » o megliu un t-shirt di A Piazzetta. 
Sò e parolle corse chì a li sciaccanu.
    </p>
   </div>
  </body>
 </text>
</TEI>
