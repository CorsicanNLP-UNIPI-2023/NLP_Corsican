<TEI>
 <teiHeader>
  <fileDesc>
   <titleStmt>
    <title>
     Esse, o ùn esse per l'ACA
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Esse-o-un-esse-per-l-ACA_a1107.html"/>
     <date>
      Thu, 02 Jun 2011 00:00:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       10-RAGIONI-DI
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Esse, o ùn esse per l'ACA
   </head>
   <div type="excerpt">
    <p>
     A cullata di l'ACA in L1 rilancia a rivalità Bastia contr'à Aiacciu, è dà i sudori tutte e mani à l'animatori di u forum di RCFM.
    </p>
   </div>
   <div type="content">
    <p>
     Aiacciu in prima divisione, tuttu u mondu ne parla, sopr'à tuttu quelli chì sò contru. Mentre chì i partigiani turchini è i rossi si tazzanu tutte e mane nant'à RCFM, à noi ci accusanu d'ùn parlà mai di l'ACA. Allora avemu decisu di riflette nant'à sta rivalità. Eccu dunque e 10 ragioni d'esse contr'à l'ACA... è e 10 ragioni d'esse per l'ACA. 
Perchè ci vole à esse contr'à l'ACA ?  - Perchè semu Corsi è ch'ellu ci vole à tazzacci trà di noi pè rispettà e tradizione di i nostri antichi.  - Perchè ci vole à biscà.  - Perchè l'unica squadra corsa, hè u Sporting.  - Perchè c'era di più mondu in Fréjus pè a cullata di Bastia in L2 ch'è in Nîmes pè quella di l'ACA in L1.  - Perchè chì ancu Tino Rossi era per u Sporting.  - Perchè ci vole à esse sulidarii di i poveri giurnalisti di Corse-Matin chì si facenu minaccià per ch'elli parlinu appena di l'ACA.  - Perchè chì l'ultimu grande ghjucadore chì hà purtatu a maglia rossa è bianca era Marius Trésor à a prestoria, per divvi.  - Per Walter Guglielmone, Juan Esnaider è Thomas Sowunmi.  - Perchè chì ùn ci sò mai stati orsi in Corsica.  - Perchè Jean-Luc Reichmann. 
Perchè ci vole à esse per l'ACA ?  - Perchè chì ci vole à esse per u solu club corsu in L1. Ancu s'ellu ùn hè micca corsu.  - Perchè ùn ci vole micca à biscà.  - Nunda ch'è pè fà cacà à Thiriez è à tutti i porchi futtuti di a FFF è di a LFP.  - Perchè Timizzolu hè l'unicu locu di u mondu induve si pò sente L'Ajaccienne. Iè, a prova.  - Perchè l'ACA hà bisognu di sustenitori per empie u so stadiu chì hè appena viotu.  - Perchè ci vole à esse curagiosu per sustene una squadra in una cità induve a magiorità sò contr'à elli.  - Perchè chì s'è no semu contr'à d'altri Corsi, ùn ci ne surteremu mai. D'altronde ùn ci ne surteremu mai.  - Perchè hè megliu à ghjucà un derby ch'è contr'à Châteauroux, Sedan è Evian-Thonon-Gérard.  - Perchè chì dui clubs corsi in L1 feranu ancu più biscà ch'è un club corsu in L1...  - Perchè Alain Orsoni.  - Perchè a L1, hè megliu ch'è a L2 : Dijon, Evian, Nancy, Brest, Valenciennes, Caen, Lorient... 
Qualcosa da aghjustà ? Cappiate i vostri cummenti è insulte.
    </p>
   </div>
  </body>
 </text>
</TEI>
