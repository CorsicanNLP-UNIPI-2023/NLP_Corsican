<TEI>
 <teiHeader>
  <fileDesc>
   <titleStmt>
    <title>
     Truvà un nome pè u derby aiaccinu
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Truva-un-nome-pe-u-derby-aiaccinu_a1789.html"/>
     <date>
      Sun, 11 May 2014 12:00:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       FUTBOL
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Truvà un nome pè u derby aiaccinu
   </head>
   <div type="excerpt">
    <p>
     U GFCA ùn hè veramente micca un club normale. Tazzatu decine di volte da a FFF, a LFP o a DNCG, u club rossu è turchinu hè di ritornu è ci prumette un bellu derby aiaccinu quist'annu chì vene. Ma cumu chjamallu ?
    </p>
   </div>
   <div type="content">
    <p>
     I dirigenti di u futbol francese pensavanu sbarazzassine, ma u club di u presidente Fanfan Tagliaglioli ùn more mai. 
Malgradu a so disfatta in Amiens (4 à 2), l'Aiaccini sò siguri di turnà in L2 per via di i risultati di l'altri clubs, allora ch'elle fermanu torna duie ghjurnate. Matematicamente, ùn pò più esse raghjuntu. 
Ci serà dunque per a prima volta un derby aiaccinu in un campiunatu prufessiunale, postu chì l'ACA ùn hà pussutu mantenesi in L1. Allora chì Parigi ùn ci la face à avè dui clubs prufessiunali (malgradu e tentative di u Racing, di u Red Star, di u PFC, di Saint-Denis-Saint-Leu à un'epica...), a Corsica n'averà quattru (postu chì u CAB duveria tene u so statutu prufessiunale in National). 
Sapemu digià chì i nostri amichi giurnalisti cuntinentali chì ci tenenu tantu anu da truvà un nome bellu goffu. Hè a moda, ci hè u "classico" (prununzià "classicaux"), "l'olympico", "l'atlantico"... Più hè goffu, megliu hè. 
Rammintatevi ch'è no aviamu previstu l'orribile "corsico "... 
Allora, anticipemu. In u 2012 aviamu prupostu u bonapartico è u ococo. Ma forse u chjameranu marcangelico  ? U pumontico ? U suttanaccico ? 
Nant'à a nostra pagina Facebook i nostri lettori anu prupostu l'imperialico, u montasegaccio, o ancu tocdematchico. 
Site prevenuti, un nome bellu goffu serà trovu. Più semplice, un altru lettore prupone L'Aiaccinu. Bon, hè forse u megliu.
    </p>
   </div>
  </body>
 </text>
</TEI>
