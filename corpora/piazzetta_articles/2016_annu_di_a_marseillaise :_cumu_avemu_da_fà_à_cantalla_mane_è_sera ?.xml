<TEI>
 <teiHeader>
  <fileDesc>
   <titleStmt>
    <title>
     2016 annu di a Marseillaise : cumu avemu da fà à cantalla mane è sera ?
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/2016-annu-marseillaise/"/>
     <date>
      Thu, 11 Feb 2016 10:50:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       MAGAGNA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    2016 annu di a Marseillaise : cumu avemu da fà à cantalla mane è sera ?
   </head>
   <div type="content">
    <p>
     U 2016 hà da esse l'annu di a Marseillaise, l'hà decisa cusì u Presidente Hollande.
    </p>
    <p>
     2016, Année de la #Marseillaise : retrouvez les actions éducatives sur https://t.co/GJ9Vz5UC6n pic.twitter.com/hpZc77evfY
— Éducation nationale (@EducationFrance) 4 Février 2016
    </p>
    <p>
     V'arricurderete chì cantà l'innu francese, puru un volta sola, hè stata difficiule. Ci hè vulsutu à riflette assai mentre chì i visi di e vittime di l'attentati di Parigi sfilavanu nant'à i screni è chì u mondu sanu cummossu cantava quellu innu universale à la libertà. 
Bò, à a fine avemu cantatu.
    </p>
    <p>
     Ma, avale l'emuzione hè passata è u guvernu di a Francia (un pays ami) ci dumanda di cantà è studià a Marseillaise in e scole. 
Cumu avemu da ingolle quella lisca senza soffre ? Eccu qualchi pussibilità.
    </p>
    <p>
     1) Cunvincesi chì Rouget de Lisle era di l'Isula
Iè, basta à cunvincesi chì Rouget de Lisle era di l'Isula. A so vera casata era Triglia (rouget) di l'Isula (de l'île). Avemu digià a casa di Cristofanu Culombu in Calvi, a truveremu una casetta di piscadore/cumpositore in Balagna.
    </p>
    <p>
     2) Cantà a Marseillaise in paghjella
Sì pò dinù cantà a Marseillaise in paghjella. Ci vuleria chì i zitelli amparessinu à dì « Aiò, piglia la tù... », à fà serve è à intunà à trè voci. Vai chì u direttore di a scola una buttiglietta di 51 l'averà !
    </p>
    <p>
     3) Traduce a Marseillaise in corsu
Altra suluzione, cantà a Marseillaise (a Marsegliesa) in lingua corsa : 
Aiò figlioli di a patria  Hè ghjuntu u ghjornu di gloria 
I prufessori di corsu feranu una traduzzione aggalabata è basta.
    </p>
    <p>
     4) Cantalla à a manera di u "Diu vi salvi Regina"
Si pò dinù, da cursizà appena l'affare, pruvà à cantà a Marseillaise in chjesa cù un tonu pietosu assai, cum'è u « Diu vi salvi Regina ».
    </p>
    <p>
     5) Cantalla à l'usu "A Mannella"
Pudemu dinù cantà stu cantu guerrieru in Piazza à a Loghja, à l'usu « A Mannella », cù camisge à quadretti, curpetti di villutu pè l'omi, mandile in capu pè e donne... è decine di cetere è manduline scatinate.
    </p>
    <p>
     6) Cantalla falsu
Ci pudemu infine appiegà à cantà falsu apposta, à fà di ogni sillaba un martire, vultulendusi nudi/nude in a farina castagnina, sott'à una luce strana da mustrà di manera stramuderna a chigna spaventosa di u mondu cuntempuràneu.
    </p>
    <p>
     7) O allora, state à sente appena di bona musica
Ma s'è no n'avemu una techja di i canti patriottichi pudemu stà à sente una bella canzona irlandese di Van Morrison cù the Chieftains pè cambià appena.
    </p>
   </div>
  </body>
 </text>
</TEI>
