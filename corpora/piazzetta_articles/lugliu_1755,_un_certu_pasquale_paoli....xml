<TEI>
 <teiHeader>
  <fileDesc>
   <titleStmt>
    <title>
     Lugliu 1755, un certu Pasquale Paoli...
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Lugliu-1755-un-certu-Pasquale-Paoli_a1605.html"/>
     <date>
      Sun, 14 Jul 2013 15:00:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       CULTURA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Lugliu 1755, un certu Pasquale Paoli...
   </head>
   <div type="excerpt">
    <p>
     U 14 lugliu ùn hè micca solu a musica militare, u défilé è l'accordéon d'Yvette Horner. Ci hè dinù quellu di Pasquale Paoli.
    </p>
   </div>
   <div type="content">
    <p>
     Georges Brassens hà scrittu : "Le jour du 14 juillet / je reste dans mon lit douillet / la musique qui marche au pas / ça ne me regarde pas". U 14 lugliu ci sò dunque quelli chì ùn fideghjanu micca u défilé nant'à TF1. 
Ma ci hè dinù u 14 lugliu di u 1755, quellu di Pasquale Paoli. O piuttostu, ci hè a cunsulta di u cunventu Sant'Antone di A Casabianca, in a pieve di l'Ampugnani. 
Durante trè ghjorni, da u 13 à u 15 lugliu, una cunsulta addunisce i rapresentanti di e pievi di Corsica. Ma micca tutte, Paoli serà elettu Generale di a Nazione Corsa da 16 pievi nant'à 66). 
Cum'è sempre, l'unione pare impussibule à fà. In l'isula, numerose sò e nimicizie trà di i capimachja corsi, l'individualisimu, e lite, senza cuntà nant'à a presenza genuvese in e cità di u liturale (Bastia, Calvi, Bunifaziu, Aiacciu, San Fiurenzu...). 
Paoli hè cuscente di e difficultà chì l'aspettanu (scriverà : "sò cum'è Pulcinella chì ghjoca à fà u principe...") è a so prima misura hè di circà di mantene a pace trà i differenti clani. 
In un paese induve l'interessu individuale hè più impurtante chè l'interessu cummunu, Pasquale Paoli ùn sceglie micca una prova faciule. Scrive : "aghju ghjuratu d'impiecammi solu à prò di a Nazione è à a ricerca di a so libertà". 
U so bilanciu, u cunniscite. Un'armata, una flotta, un'università, una muneta, una stamperia naziunale, una custituzione chì u ferà ammirà in Auropa sana è ancu in America, sviluppa l'economia. Senza cuntà nant'à a so prova di fà piantà a viulenza di e vindette, "nemichi di a sucetà è di a Patria". U so propiu nipote serà cundannatu per quessa. 
Si cunnosce a seguita. U sonniu finisce in Ponte Novu. Più tardi Marbeuf è Morand facenu entre a Corsica sott'à u duminiu francese in a ripression è u sangue. 
Un'isula induve u cummunu esiste pocu è induve l'interessu individuale hè di più impurtante... Finalmente, in 258 anni e cose ùn sò tantu scambiate o Pasquà.
    </p>
    <p>
     In Inghilterra, in Italia, in America, Pasquale Paoli face l'ammirazione. Truvate u paese chì manca.
    </p>
   </div>
  </body>
 </text>
</TEI>
