<TEI>
 <teiHeader>
  <fileDesc>
   <titleStmt>
    <title>
     Auguri di l'annu novu : quantu avete mandatu SMS ?
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Auguri-di-l-annu-novu-quantu-avete-mandatu-SMS_a991.html"/>
     <date>
      Sat, 01 Jan 2011 17:15:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       SUCETA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Auguri di l'annu novu : quantu avete mandatu SMS ?
   </head>
   <div type="excerpt">
    <p>
     Novu record di 400 milioni sms mandati sta notte... ma quantu scimie pigliate ?
    </p>
   </div>
   <div type="content">
    <p>
     Quist'annu, cum'è annu passatu, u record di SMS inviati pè l'auguri di l'annu novu hè statu battutu. 400 milioni di textos ci dice l'AFP. 
400 milioni di SMS, ma quantu "pace è salute" ? I trè operatori ùn a ci diceranu micca, ma quist'annu torna, u picculu "pace è salute" mandatu hè statu u tube di a notte di San Silvestru in Corsica. 
Quantu SMS anònimi è micca signati (ma quale serà quessu ?), quantu SMS ricevuti da nùmeri scunnisciuti, quantu SMS chì ùn duvianu micca parte è chì sò stati mandati, quantu sbaglii d'inviu... Ùn a saperemu mai. 
Eppò quantu SMS mandati in burdata nera, quantu SMS chì sentenu u champagne caldu, quantu SMS mandati da ghjente incustumata, faticata, sbragagliulata è piena di cotillons in i capelli ? Quantu SMS mandati sta mane chì sèntenu a scimia ? 
Sta notte hè stata quella di u record di SMS inviati, di litri di champagne beti, di pena in capu sta mane, è di persone chì sò finite in garde à vue (più di 500 d'appressu à u ministeriu). È voi, cumu avete finitu ? 
Pace è salute quantunque !
    </p>
   </div>
  </body>
 </text>
</TEI>
