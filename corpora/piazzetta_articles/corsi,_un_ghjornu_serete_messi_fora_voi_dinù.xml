<TEI>
 <teiHeader>
  <fileDesc>
   <titleStmt>
    <title>
     Corsi, un ghjornu serete messi fora voi dinù
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Corsi-un-ghjornu-serete-messi-fora-voi-dinu_a1615.html"/>
     <date>
      Mon, 09 Sep 2013 13:36:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Corsi, un ghjornu serete messi fora voi dinù
   </head>
   <div type="excerpt">
    <p>
     Un agricultore messu fora da i so lochi, e so vacche ritruvate tombe, una pulemica di più nant'à a pressione immubiliare. È dumane, tuccherà à voi ?
    </p>
   </div>
   <div type="content">
    <p>
     Face sei anni ch'ella dura a lita chì oppone e famiglie Seni è Scatena in Coggia. 
A storia : a famiglia Seni, chì occupa i terreni dapoi anni è anni, si ritrova à fà una "licitation partage" per sorte da l'indivisione. 
U duminiu di Rovani hè dunque vindutu "à l'asta" ("aux enchères"). U babbu di Jean-Michel Seni crede cumprà i terreni. Ma qualchissia mette di più soldi chè ellu, hè u babbu d'Adrien Scatena (da leghje in Corse-Matin). 
A seguita hè un parapiglia è teni ghjudiziariu. A famiglia Seni vole stà in i lochi chì sò sempre stati i soii. Adrien Scatena si gira versi l'autorità per avè u duminiu chì hè u soiu di manera legale. Nant'à Corse Net Info si difende : dice ch'ellu vole stallassi cum'è agricultore è sfruttà l'alivi. 
U "Cullettivu Rovani" chì sustene à Seni li risponde chì hè u so babbu, funziunariu à a ritirata (è micca agricultore) chì hà compru sti terreni agriculi. U Cullettivu dice dinù chì l'avucatu di a famiglia Scatena averia dettu in tribunale chì "Les maux de la Corse sont l'agriculture et l'indivision"... 
Oghje, ùn si vede cumu sta storia finiscerà. Jean-Michel Seni s'aspetta à esse espulsu da i so lochi ogni ghjornu. Adrien Scatena ùn pò stallassi per fà u so mistieru non più. 
A quistione pone u prublema di e terre agrìcule, chì n'importa quale pò cumprà. Cù a pressione immubiliare, hè longa a cumpagnia di i maligni chì compranu ettare è ettare, aspettendu u ghjornu induv'elle seranu rese custruttibili. Cumu serà chì a SAFER ùn hà fattu valè u so "dirittu di prienzione" ? 
È s'è vo ùn avete micca i mezi di cumprà i vostri lochi, trippa per voi, vi ferma a valisgia. Serà Christophe Barbier chì serà cuntentu. 
Oghje, tocca à a famiglia Seni. È dumane ?
    </p>
   </div>
  </body>
 </text>
</TEI>
