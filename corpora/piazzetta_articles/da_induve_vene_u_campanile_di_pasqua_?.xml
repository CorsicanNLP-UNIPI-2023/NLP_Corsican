<TEI>
 <teiHeader>
  <fileDesc>
   <titleStmt>
    <title>
     Da induve vene u campanile di Pasqua ?
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Da-induve-vene-u-campanile-di-Pasqua_a1528.html"/>
     <date>
      Mon, 28 Mar 2016 11:26:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       CULTURA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Da induve vene u campanile di Pasqua ?
   </head>
   <div type="excerpt">
    <p>
     Ùn ci hè merendella di Pasqua senza campanile è caccavellu.
    </p>
   </div>
   <div type="content">
    <p>
     Caccavelli, canestri è campanili ma dinù, micchette o panette è tanti altri, eranu parechji i biscotti è dolci di Pasqua da un capu di a Corsica à l'altru. I libri è i siti  di cucina d'oghje permèttenu à ognunu di ritruvà o simmai ancu di truvà e tradizioni spente o muribonde. 
Ma i nomi ?  
U caccavellu di Corsica suttana tene u so nome da u càccabu latinu, un paghjolu o una pignatta induve i Rumani facianu coce i so tiani.  U canestru era un cistinu, una cofa, un spurtellu. 
U campanile hè parente cù u campanaru calabrese (chì vole dì anch'ellu campanile). 
Caccavellu è campanile anu una forma tonda è s'empienu d'ove. Per st'ultimu, l'ove sò state apparagunate à campane innù i so campanili, ragionu logicu postu chì u venneri santu e campane ammutuliscenu è ripiglianu à sunà u ghjornu di Pasqua. Nurmale di ritruvalle nù i cistini pasquali. 
L'orìgine  è u sensu ?  
U paghjolu è u cistinu sò u sìmbulu di l'abbundanza è di a fecundità, quella di u corpu maternu. Sò e manifestazioni e più antiche di i primi riti campagnoli per dumandà à a Terra Matre d'esse generosa chì hè ghjuntu u veranu è sbuccia a Natura. 
Tutti è trè, caccavelli, canestri è campanili anu a forma di una curona, è mancu appena una forma di campana per l'ultimu, cum'elli dicenu unepochi. A trasfurmazione di e forme di sti dolci, passati da stuvigli à curone vene à ammintà a gloria di Ghjesù risuscitatu. 
Inquantu à l'ove chì sò inserite tantu in i caccavelli chè in i campanili, ammentanu anch'elle a vita è a risurrezzione. Quì dinù sò ripigliati i vechji riti pagani di parechi millennii nanzu à Cristu, ind'è l'Egizziani è i Grechi, induv'è l'ovu era postu in e tombe in attesa di a risurrezzione. 
Eccu avà sapete da induv'elli venenu i nostri caccavelli è campanili di Pasqua. Pudete fà a vostra merendella. 
Scrittu u 01/04/2013
    </p>
   </div>
  </body>
 </text>
</TEI>
