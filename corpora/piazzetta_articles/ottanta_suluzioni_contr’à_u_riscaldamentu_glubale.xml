<TEI>
 <teiHeader>
  <fileDesc>
   <titleStmt>
    <title>
     Ottanta suluzioni contr’à u riscaldamentu glubale
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Ottanta-suluzioni-contr-a-u-riscaldamentu-glubale_a2733.html"/>
     <date>
      Fri, 31 Aug 2018 12:52:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       SUCETA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Ottanta suluzioni contr’à u riscaldamentu glubale
   </head>
   <div type="excerpt">
    <p>
     Ci ne serà una chì puderia ispirà a ghjente di u lucale ?
    </p>
   </div>
   <div type="content">
    <p>
     In u so libru Drawdown, Paul Hawken è una squadra di scentìfichi anu messu à a prova (incù mudelli matemàtichi) e suluzioni da luttà contr’à u scumbuglimentu climàticu è l’anu classificate da a più à a menu efficace. Allora chì ci hè da fà per economizà 1000 millarde di tunellate di carbone ?
    </p>
    <p>
     Eccu u top 10 di e suluzioni e più efficace perchì ghjuntu à un piccu (drawdown), ùn si puderà più rincullà u riscaldamentu.
    </p>
    <p>
     1/ Pate a sciappittana senza mancu una biera fresca o ghjacci in lu pastizzu ?  Turnà à apre e ghjaccere di Brandu o d’altrò ? Innò, ma, arricoglie, purificà, riciclà o rimpiazzà i gas HFC chì ghjovanu in i frigò, e clim, i cunghjalatori saria benissimu pè u clima. Top 1 ! 
2/ Utilizà l’energia di u ventu nant’à u liturale.   n s’agisce micca di fà appena di ventu incù un giurnale d’incrucittimi sott’à u parasole ma di pruduce elettricità. In Capicorsu u ventu ci hè natu, nò ? 
3/ Fidighjà i vostri figlioli in caterochju quand’elli ùn finiscenu micca u so piattu ?  Inùtule o guasi. Ma sapè, chì u terzu di tuttu ciò chì hè pruduttu da l’agricultura hè ghjittatu nanzu di ghjunghje nant'à u tavulinu. Stu frazu rapresentà 8 % di l’emissioni di CO2. 
4/ Nutriscesi di torta à i ceci è d'insalate ?  Micca solu. Ma manghjà di menu carne saria bè. L’allevu hè rispunsevule di 20 % di l’emissioni.
    </p>
    <p>
     5/ Prutege e fureste tropicale  (ma dinù e fureste timperate) 
6 &amp; 7/ Educà è prumove u planning familiale  A liberazione di e donne di u Terzu Mondu ci puderia salvà à tutti ! 
8 &amp; 10 Utilizà l’energia di u sole da pruduce l’elettricità  Ci ne serà sempre abbastanza per abbrunzà. 
9/ Incuragisce u silvuppasturislismu  Fà u pastore in furesta : ci vuleria à cappià i porci sott’à l’arburi pè u sempre ?  Lascià e capre smachjà i castagneti ? L’affare serà più cumplessa ma dà à riflette.
    </p>
    <p>
     A squadra di Paul Hawken hà studiatu d’altre suluzioni. Praticà un'agricultura chì rigenera a terra, fà chì e cità fussinu di più pedone, custruì in legnu o bambù, prutege e zone umide, utilizà u plasticu vegetale... S’è vo vulete sapene di più ed avè u classamentu cumplettu (in inglese) pichjate quì.
    </p>
   </div>
  </body>
 </text>
</TEI>
