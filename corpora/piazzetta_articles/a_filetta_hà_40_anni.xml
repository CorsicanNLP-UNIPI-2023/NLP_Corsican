<TEI>
 <teiHeader>
  <fileDesc>
   <titleStmt>
    <title>
     A Filetta hà 40 anni
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/A-Filetta-ha-40-anni_a2763.html"/>
     <date>
      Tue, 12 Feb 2019 20:44:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       CULTURA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    A Filetta hà 40 anni
   </head>
   <div type="excerpt">
    <p>
     Si dice chì a filetta ùn more mai. A pudete taglià o brusgià, da e so radiche sode ne surterà sempre qualcosa. U gruppu musicale ellu, hè natu quarant'anni fà.
    </p>
   </div>
   <div type="content">
    <p>
     A Filetta, hè appena a Juventus di a musica corsa. Hè u gruppu chì hà ricevutu u più premii : trè "Grand prix" di l'academia Charles-Cros, trè "Diapason d'or", trè "Choc" di u Monde de la musique, un César di a musica di filmu ("Himalaya" cù a musica di Bruno Coulais). 
In più di quessa, ci sò e participazione à parechje musiche di filmi à successu, e cullaburazioni cun parechji artisti tracunnisciuti (Akhenaton), e turnate mundiale nant'à tutti i cuntinenti. 
A Filetta, hè a glassa. Passanu nant'à France Musique è ancu à Télérama ne sò scemi. Ghjocanu nant'à un'altra galassia. 
Tuttu què hè partutu da un paese di Balagna, d'ottobre di u 78. 
À l'epica, i capilluti eranu tullerati in i gruppi corsi.
    </p>
    <p>
     È postu chì u gruppu hà festighjatu i so quaranta anni, hè l'occasione di turnà à scopre i so primi successi, quelli di l'anni 80. Dopu u gruppu hà fattu a scelta di piglià un'altra andatura, più pulifònica. Di st'epica ci fermanu e belle meludie è puesie. 
Allora, vi ne site scurdati di A Filetta ?
    </p>
    <p>
     1981 : Machja n'avemu un'antra
Primu discu di A Filetta, è un successu tremendu. In u top di i più belli dischi corsi di tutti i tempi (iè iè, ùn ci hè dubbitu).
    </p>
    <p>
     Terra brusgiata (parolle di Michele Frassati, musica di Ghjuvanclaudiu Acquaviva). 
Ma in mè la marturiata  Leva una sumenta nova  Chì assuva li mio solchi  Hè sumenta di rivolta
    </p>
    <p>
     Vogliu esse (parolle di Michele Frassati, musica di Ghjuvanclaudiu Acquaviva).
    </p>
    <p>
     Ste mane quì  (parolle è musica di Michele Frassati). Una di e rare canzone corse à parlà di spluttazione di i travagliadori da u capitalisimu. U tema hè abbastanza raru in a musica corsa è in u naziunalisimu corsu per mintuvalla. Resite è sbarrazzassi di tutte e forme d'oppressione, ùn hè quessa dinù ?
    </p>
    <p>
     U pagliaghju d'Ostriconi. Torna un successu di a mascina à tubes Frassati-Acquaviva. Oghje i pagliaghji sò stati rimpiazzati da e pagliotte. Tempi è tempi.
    </p>
    <p>
     O vita (1982)
Impussibule di truvà musiche di stu discu. Pare ch'internet si sia scurdatu d'ellu. 
Purtantu truvemu dui capilavori : L'orida bestia (Frassati / Acquaviva) nant'o u fascisimu : 
Ùn hè micca cambiatu  Lu mondu chì c'intornia  In darnu aghju circatu  Ma ùn ci hè chè vargogna  Ch'assuffoga l'umani  Ch'imbrutta le so mani 
È O Dumè o Muamè, puesia di Ghjuvanteramu Rocchi, chì ci parla di a spluttazione di i travagliadori immigrati. 
Hè dinù nant'à stu discu ch'ellu si trova a L'impiccati (GT Rocchi / GC Acquaviva). 
Infine, si trova una paghjella racolta in Rusiu. Ste parolle ci rammentanu ciò ch'ellu hè statu u spiritu di certi Corsi durante a segonda guerra mundiale : 
Avertite à Musulinu  Chì hà tanta pretensione  S'ellu ùn hè più ch'è scimitu  Ch'ellu fia attenzione  Ch'ellu ùn appia da ingolle  A pulenda di granone
    </p>
    <p>
     Cun tè (1984)
    </p>
    <p>
     Nant'à u terzu discu di u gruppu truvemu a canzona Cun tè (Frassati / Acquaviva), umagiu à e donne chì si sò battute pè a so libertà.
    </p>
    <p>
     I Mufrini (parolle di Ghjuvanteramu Rocchi è musica di Ghjuvanclaudiu Acquaviva). Cunnisciuta da tutti, hè diventata un mottu di rivindicazione : semu di stu paese, ci vulemu campà !
    </p>
    <p>
     Cumpagnu (Frassati / Acquaviva), dedicata à Jean Antonelli, tandu imprigiunatu.
    </p>
    <p>
     In l'abbriu di e stagione (1987)
    </p>
    <p>
     U Mulatteru (parolle di Dumenicu Antone Versini, dettu Maistrale, musica di GC Acquaviva).
    </p>
    <p>
     Pè 'ssu dumane (parolle di Marcellu Acquaviva, musica di GC Acquaviva). Torna un tube.
    </p>
    <p>
     Di l'aghje (Marcellu Acquaviva / GC Acquaviva).
    </p>
    <p>
     A Viuletta , cantu tradiziunale chì esiste cun parechji versi. A Filetta ci dice chì quessu hè statu racoltu in Curbara.
    </p>
    <p>
     Sintenza per tè (M. Acquaviva / M. Filippi) hè didicata à Bobby Sands.
    </p>
    <p>
     Bonus track : A Muntagnera
A Muntagnera (Marcellu Acquaviva / GC Acquaviva) hè una di e canzone e più emblematiche di u gruppu. Hè stata arregistrata nant'à u discu Una tarra ci hè (1994). A puesia traccia u viaghju d'un pastore niulincu trà Niolu è Falasorma.
    </p>
    <p>
     Ma a musica si truvava digià nant'à u primu discu. Hè quella di a canzona Induvinella.
    </p>
    <p>
     È s'è vo vuliate e piazze pè u cuncertu di i 40 anni in Bastia, ùn vale a pena di spicciassi. Hè digià tuttu cumplettu.
    </p>
   </div>
  </body>
 </text>
</TEI>
