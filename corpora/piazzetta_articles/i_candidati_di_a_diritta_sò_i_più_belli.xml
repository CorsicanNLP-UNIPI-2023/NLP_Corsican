<TEI>
 <teiHeader>
  <fileDesc>
   <titleStmt>
    <title>
     I candidati di a diritta sò i più belli
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/I-candidati-di-a-diritta-so-i-piu-belli_a1038.html"/>
     <date>
      Sun, 27 Feb 2011 14:54:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    I candidati di a diritta sò i più belli
   </head>
   <div type="excerpt">
    <p>
     In a seria di i studii chì ùn ghjovanu à nunda, eccune unu micca male. D'appressu à una inchiesta finlandese, l'omi pulitichi di diritta sarianu più belli ch'è quelli di manca. Eccu perchè riescenu megliu à l'elezzioni. Veramente ?
    </p>
   </div>
   <div type="content">
    <p>
     Ci vole à crede chì l'osservatori di a vita pulitica in u nordu di l'Auropa s'annoianu appena. Trè ecunumisti finlandesi è svedesi anu avutu a cunclusione chì i candidati di diritta sò più belli ch'è quelli di manca. 
Da leghje : Pourquoi les candidats de droite sont les plus beaux nant'à u situ di u Nouvel Obs. 
Anu dumandatu u so avisu à 2.500 persone nant'à u fìsicu di parechji candidati, è hè a diritta chì hà vintu. È cum'ellu si sà chì à l'elezzioni u fìsicu hè di più in più impurtante... U Figaro à di siguru ripigliatu st'infurmazione capitale. 
D'appressu à i circadori, si pò pensà chì cum'elli sò ricchi, sò dunque belli è attenti à u fìsicu. È cum'elli sò ricchi, anu menu a voglia di sparte e ricchezze. Dunque sò di diritta. 
Invece, quelli di manca facenu di più attenzione à l'argumenti è menu à l'apparenza. Ùn hè micca Ange Rovere chì dicerà u cuntrariu. 
Dopu à 2000 anni di demucrazia, eccu induve ne semu. In un mondu chì hè di più in più quellu di l'apparenze è di e fiure, si face di più in più attenzione à a chigna, u surrisu, a giuventù, i capelli lisci è pettinati... ma per ciò chì hè di u discorsu è di l'argumentariu, aspetteremu. 
Bon, di siguru stu studiu assai seriu ùn parla micca di a Corsica è ùn mintuveghja micca nè i centristi nè i naziunalisti. Ùn hè micca siguru ch'è no appiamu avutu listessi risultati ind'è noi... 
È voi, chì ne pensate ?
    </p>
   </div>
  </body>
 </text>
</TEI>
