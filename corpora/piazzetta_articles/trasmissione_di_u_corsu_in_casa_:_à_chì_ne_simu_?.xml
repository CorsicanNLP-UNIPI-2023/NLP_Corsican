<TEI>
 <teiHeader>
  <fileDesc>
   <titleStmt>
    <title>
     Trasmissione di u corsu in casa : à chì ne simu ?
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Trasmissione-di-u-corsu-in-casa-a-chi-ne-simu_a2464.html"/>
     <date>
      Tue, 20 Sep 2016 09:50:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Trasmissione di u corsu in casa : à chì ne simu ?
   </head>
   <div type="excerpt">
    <p>
     Una statistica publicata a settimana scorsa in Corse-Matin hà pruvucatu assai riazzione nant'à e rete suciale. Si tratta di a trasmissione di a lingua corsa in famiglia. Pasquale Ottavi ci hà scrittu è publichemu quì a so riflessione.
    </p>
   </div>
   <div type="content">
    <p>
     Issu affare di i 2% si mireta à parè meiu una piccula riflissione.  2% si currispundarianu cù u tassulu di trasmissione di u corsu in famiglia. Tassulu hè un neulugisimu pà taux, da ùn stà à cunfondelu cù a parolla tassu, l’arburu chjamatu if in francese. 
Da inde vene issu sciffru ?  Siguramente da u raportu nu 2014/E4/189, chjamatu Planification Lingua 2020, di u prisidente di u cunsigliu esecutivu di Corsica di tandu. Si pò leghje infatti, p. 21 : « De ce fait, la transmission n’a cessé de décliner, devenant, lorsqu’elle persiste, pour environ 3 % des familles, non plus vraiment naturelle, mais militante. » 
Or casca chì in la inchiesta sociulinguistica nantu à a lingua corsa di a CTC (aprile 2013), si leghje, p. 65 (ci hè un tavulellu, ne facciu quì un riassuntu ) : 
Prima lingua sin’à l’età di 6 anni in casa :  U corsu : 2 %  U francese : 70 %  I dui à paru : 15 % 
S’omu leghje bè, si ghjunghje solu quì à 87 % di tutti i lucutori inchiistati. Chì sò allora l’altri 13 % ? Si spartenu l’altre lingue trasmesse in casa in Corsica (arabbu, purtughese, arabbu è francese, purtughese è francese, altre lingue…). Nutemu à st’uccasione ch’ella ùn apparisce micca a lingua berbara, parlata parò da belli parechji « arabbi », cum’è no usemu à chjamalli di manera à pena curtazzana. 
Or dunque casca chì issu tassulu alarmistu di 2% si currispundaria cun quellu d’una trasmissione sclusiva, monulingua, di u corsu. S’ellu tene contu di a trasmissione bislingua, magiuritaria, si ghjunghje dunque à 17 %, bene intesu cù i sciffri dispunibbuli p. 65 di u dettu ducumentu. 
In cunclusione, si pò affirme cinque cose :  - I sciffri sò sempre da manighjà cun pricauzione assai.  - Issu tassulu alarmistu di 2 % si currisponde cù una trasmissione sclusivamente monulingua. Sia cumu ella sia, tutti i futuri maiò, in Corsica, ùn purranu più esse monulingui di lingua corsa ma, di modu ubligatu, bislingui. Issu fattu vale par tutte e lingue prisente in Corsica indi fora di u francese.  - In Catalogna (spagnola), ogni lucutore giovanu hè bislinguu. A Generalitat, cù tutti i mezi ligislativi, giuridichi è finanziarii à a so dispusizione ùn pò adunvarcià, in tantu, issa rialità suciale.  - S’ella hè vera ch’ella ci hè una trafalata di a trasmissione di u corsu in famiglia (cunfirmata p. 65 da a inchiesta sociulinguistica mintulata quì), hà dinò mutatu natura turnendu pà u più bislingua.  - Si sà chì u bislinguisimu nucibbule ùn hè, à u cuntrariu. Si sà dinò ch’ellu ci vole à rinfurzà l’usu di u corsu. Ma si deve dinò abbunà chì u modu tradiziunale di trasmissione, monulinguu, ùn pò più esse quellu di a sucetà d’oghje, eccettuatu u casu d’una scelta individuale fatta in tale o tale famiglia.
    </p>
   </div>
  </body>
 </text>
</TEI>
