<TEI>
 <teiHeader>
  <fileDesc>
   <titleStmt>
    <title>
     Una carta di i chjassi di Bastia
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Una-carta-di-i-chjassi-di-Bastia_a2555.html"/>
     <date>
      Sun, 05 Mar 2017 23:50:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       CULTURA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Una carta di i chjassi di Bastia
   </head>
   <div type="excerpt">
    <p>
     Partite à scopre i lochi, a storia, u patrimoniu bastiacciu à traversu i so chjassi. Aprite l'ochji, pisate u nasu, è pigliate u vostru tempu chì Bastia hè cusì bella !
    </p>
   </div>
   <div type="content">
    <p>
     Si sente spessu dì chì i Bastiacci si vergognanu di a so cità. Micca abbastanza bella à cantu à a dulcezza di u golfu d'Aiacciu, micca abbastanza corsa pè i paisani chì a fughjenu l'estate, micca abbastanza ricca, o troppu brutta. 
Ma un ghjornu, capisceranu chì Bastia hè bella. Cità carca di storia, aperta à tempu nant'à u mare (a stampa ghjenuvese hè forte) è nant'à l'internu (hè stata fatta da i paisani), hà parechje identità chì ne facenu a so originalità è a so ricchezza. 
À traversu i so chjassi, i so carrughji, e so vie, è i so nomi (certi scurdati) vi prupunimu di scoprene a so anima. 
È chì ci hè di megliu per scopre una cità ch'è di parte à pedi ? Eccu unepoche di pruposte d'itinerarii. Fatene ciò ch'è vo vulete, a cità hè vostra. I chjassi sò cumunali, u duminiu publicu appartene à tutti. In certi lochi ci dispiace d'avè vistu stu spaziu chjosu è privatizatu. 
Forse, pudemu ancu sperà di vede un ghjornu i puteri publichi piglià cuscenza di l'impurtanza di stu patrimoniu. Forse, un ghjornu tutti sti chjassi seranu messi in valore è puliti cum'ellu si deve ? (è ancu resi à u publicu per quelli chì sò stati privatizati ?) 
Ah iè, un'ultima cosa : Bastia hè bella. Merita ch'è vo apriite l'ochji. Pisate u nasu è... pigliate u vostru tempu per scoprela. U piacè serà ancu più grande... 
Eccu dunque una prova di carta, chì serà arricchita pocu à pocu. 
Fidighjate bè, à ogni icona di a carta hè assuciatu un ritrattu cù una corta spiegazione !    Ci ponu esse sbagli è aspettemu e vostre riazzione. 
Pè avè direttamente a leia di a Google Map
    </p>
    <p>
     Da leghje dinù : I chjassi di Bastia 
Ma vi ramintemu chì stu travagliu ùn hè compiu è ch'ellu serà cuntinuvatu à esse arricchitu. 
Tanti ringrazii à Cisariu Raffini pè u so aiutu preziosu.
    </p>
   </div>
  </body>
 </text>
</TEI>
