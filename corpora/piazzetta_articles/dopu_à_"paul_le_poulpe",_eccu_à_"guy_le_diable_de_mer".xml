<TEI>
 <teiHeader>
  <fileDesc>
   <titleStmt>
    <title>
     Dopu à "Paul le poulpe", eccu à "Guy le diable de mer"
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Dopu-a-Paul-le-poulpe--eccu-a-Guy-le-diable-de-mer_a1376.html"/>
     <date>
      Thu, 21 Jun 2012 13:29:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Dopu à "Paul le poulpe", eccu à "Guy le diable de mer"
   </head>
   <div type="excerpt">
    <p>
     Dapoi qualchì ghjornu, un "diable de mer", spezia di raza (raie) hè prigiuneru di u Vechju Portu di Bastia. I bastiacci l'anu chjamatu "Guy".
    </p>
   </div>
   <div type="content">
    <p>
     Ci la feremu à salvà u diàvule marinu prigiuneru di u Vechju Portu ? 
Face guasi una settimana chì un grossu pesciu, un gèneru di raza chjamatu "diable de mer" gira in tondu cum'è un disgraziatu in u Vechju Portu di Bastia. 
Trà San Ghjuvà, u Mughjò, a Marina, a Madunnetta, u Molu Vechju è u Molu Genuvese, u diàvule s'annoia cum'è un topu mortu, senza truvà a surtita. Appena cum'è i giovani bastiacci, in fatti. 
In Bastia ùn si parla più chè di quessa è i Bastiacci l'anu chjamatu "Guy". 
Pudete vede i ritratti di u Corsica Photosub. 
Chì serà venutu à fà quì stu satanassu di u mare ? Ma sopr'à tuttu, dopu à "Sauvez Willy", ci la feremu à "Salvà à Guy" ? Passate l'elezzione, Jean-Jean, Gilles o Sauveur puderanu salvà u grossu pesciu di u Vechju Portu ? 
O averà da finisce frittu in un resturante di u portu ? 
Tante dumande senza risposta...
    </p>
   </div>
  </body>
 </text>
</TEI>
