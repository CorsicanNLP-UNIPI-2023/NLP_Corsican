<TEI>
 <teiHeader>
  <fileDesc>
   <titleStmt>
    <title>
     90% di a pupulazione corsa pè u bislinguisimu
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/90-di-a-pupulazione-corsa-pe-u-bislinguisimu_a1535.html"/>
     <date>
      Wed, 10 Apr 2013 09:52:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    90% di a pupulazione corsa pè u bislinguisimu
   </head>
   <div type="excerpt">
    <p>
     Un'inchiesta nant'à a lingua corsa ci ampara chì 90 % di a pupulazione corsa hè à favore di u bislinguisimu. Allora, ch'aspettemu ?
    </p>
   </div>
   <div type="content">
    <p>
     A prima "inchiesta sociolinguistica nant'à a lingua corsa realizata da a CTC hè stata resa publica eri. S'ampara assai affari nant'à l'usu è e rapresentazioni di a lingua corsa. Si pò caricà u pdf di l'inchiesta sana nant'à u situ di a Direzzione di a lingua. 
Ma l'insignamentu u più forte di st'inchiesta hè chì 90% di a pupulazione di a Corsica si dice à favore di u bislinguisimu. Hè ciò chì Corse-Matin è Corse Net Infos anu sceltu di mette in primu. 
Allora d'accordu, i più azezi diceranu ch'ellu ùn hè chè un sundagiu fattu cù 508 persone, ch'ellu ùn hà nisun valore.  D'accordu, i più criticoni diceranu ch'ellu ùn ci vole micca à sperà tuttu da u Statu è da l'istituzioni, chì nimu impedisce a ghjente di parlà è d'amparà una lingua.  D'accordu, i più pessimisti diceranu chì innù i fatti, ùn avanzemu micca. 
Ma quantunque, di dà un'indicazione. A ghjente di stu paese ùn pensa più chì a lingua corsa hè un perìculu. Ch'ammaestrà duie lingue hè una ricchezza è micca un prublema. Chì cunnosce e so radighe hè un bè, ma dinù ch'ellu hè un'apertura nant'à u mondu è a latinità. 
Hè una bella risposta à i dinosauri anti lingua corsa, à i vechji brontosauri sticchiti di l'educazione naziunale chì ùn volenu sente nunda, à l'antichi diplodocus di France-Corse, à i vechji iguanodoni chì cuntinuveghjanu à dì chì u corsu deve esse solu a lingua di u passatu, di u paese è di e castagne, à i vechji cucchi chì dicenu chì u corsu ùn si pò insignà ch'ellu ci hè troppu varietà, à i vechji tirannosauri di u monolinguisimu "un et indivisible" è à tutti i criticosauri chì vi ripiglianu à ogni frasa per dì chì "in corsu ùn ci vole micca à dì cusì..." 
90% di a pupulazione corsa à prò di u bislinguisimu ? Allora, a ci pruvemu ? 
Da leghje u resucontu di l'inchiesta nant'à CNI.
    </p>
   </div>
  </body>
 </text>
</TEI>
