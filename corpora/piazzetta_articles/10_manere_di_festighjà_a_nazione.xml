<TEI>
 <teiHeader>
  <fileDesc>
   <titleStmt>
    <title>
     10 manere di festighjà a Nazione
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/10-manere-di-festighja-a-Nazione_a968.html"/>
     <date>
      Fri, 08 Dec 2017 10:18:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       MAGAGNA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    10 manere di festighjà a Nazione
   </head>
   <div type="excerpt">
    <p>
     L'ottu di dicembre hè l'anniversariu di Gérard Holtz, è hè u ghjornu di a festa naziunale di a Corsica è di l'Uzbekistan. Allora eccu dece manere di festighjà cum'ellu ci vole a Nazione.
    </p>
   </div>
   <div type="content">
    <p>
     Bon, avà a storia a cunniscite : di ghjennaghju 1735 unepochi di capizzoni rivuluziunarii decidenu di falla finita cun Ghjenuva è dichjaranu l'indipendenza. L'ottu dicembre hè sceltu per esse ghjornu di festa. 
Allora eccu dece manere di festighjà a nazione corsa cum'ellu ci vole.
    </p>
    <p>
     1) Vestesi in Pasquale Paoli 
À a ghjente ch'è vo crucerete in carrughju li dicerete "tamanta strada diritta, è core in fronte !" Purtà a pirucca di Pasquale Paoli hè una sensazione particulare chì vale u corpu d'esse pruvata una volta à l'annu.
    </p>
    <p>
     2) Fà e cummissioni à Super U è pagà in soldi corsi (i veri)
Bon d'accordu, ùn hè micca faciule di procurassi l'antichi soldi corsi di i tempi di u Rè Tiadoru. Ma hè a glassa !
    </p>
    <p>
     Eppo a sapete, e lettere "TR" volenu dì "Theodor Rex", "tuttu ramu", "tutti ribelli" o "tamanta ramasuglia".
    </p>
    <p>
     3) Purtà u sglip corsu
U marketing nustrale và luntanu. Mustrate ch'è vo site un veru corsu, sin'à u slip.
    </p>
    <p>
     4) Mettite un t-shirt à slogan mal fattu
Digià chì "souvent conquise, jamais soumise" hè goffu. Ma quandu hè scrittu n'importa cumu diventa collector.
    </p>
    <p>
     5) Sciaccatevi u custume di "Super Corse"
Hè mortu Gotlib, u creatore di Superdupont. Hè u mumentu di lanciavvi in una carriera di Super Corsu.
    </p>
    <p>
     6) Spassighjatevi cù una mazza
Cum'è quella di i giganti marini chì portanu a testa di moru nant'à l'antica bandera. 
Vi ne pudite ghjuvà. Face prò di sfugassi certe volte.
    </p>
    <p>
     7) Fate un selfie cù una statua goffa di Pasquale Paoli
Ci vole à crede ch'ellu hè statu lanciatu un cuncorsu mundiale di e statue goffe di Pasquale Paoli. 
Eccu quella d'Aiacciu :
    </p>
    <p>
     Eccu ne un'altra in Portivechju :
    </p>
    <p>
     Fidighjate a differenza cù a statua di Napuliò in Bastia. Pare techju di musculazione stu pistunatu !
    </p>
    <p>
     8) Manghjatevi dui pomi fritti
A pulenda, u figatellu, u casgiu... basta cù i clichés ! Pasquale Paoli hè statu dinù l'omu chì hà introduttu a cultura di u pomu in Corsica. I so nemichi u chjamavanu ancu u generale di e patate... 
Vulere rende omagiu à u Babbu di a patria ? Sciaccatevi dui pomi fritti.
    </p>
    <p>
     9) Massacrate u Diu vi salvi Regina
L'innu corsu hè dunque un cantu religiosu, in talianu, chì pochi sò à cunnosce e parolle chì guasi nimu capisce. 
Dunque fate cum'è tuttu u mondu quand'è vo u cantate : fate un scempiu è hè normale.
    </p>
    <p>
     10) Sbagliatevi di bandera
Siate originale, spassighjatevi cù una fake-bandera.
    </p>
    <p>
     Statevi in casa
In La mauvaise réputation Georges Brassens cantava : 
Le jour du quatorze-Juillet,  Je reste dans mon lit douillet ;  La musique qui marche au pas,  Cela ne me regarde pas.  Je ne fais pourtant de tort à personne,  En n'écoutant pas le clairon qui sonne 
Rendite omagiu à Brassens : statevi in lettu u quatordeci di lugliu è l'ottu di dicembre.
    </p>
   </div>
  </body>
 </text>
</TEI>
