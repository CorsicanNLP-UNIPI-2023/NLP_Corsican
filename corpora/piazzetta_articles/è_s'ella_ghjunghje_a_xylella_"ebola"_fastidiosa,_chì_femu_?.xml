<TEI>
 <teiHeader>
  <fileDesc>
   <titleStmt>
    <title>
     È s'ella ghjunghje a xylella "ebola" fastidiosa, chì femu ?
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/E-s-ella-ghjunghje-a-xylella-ebola-fastidiosa-chi-femu_a1942.html"/>
     <date>
      Fri, 12 Sep 2014 23:04:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    È s'ella ghjunghje a xylella "ebola" fastidiosa, chì femu ?
   </head>
   <div type="excerpt">
    <p>
     A "xylella fastidiosa" s'hè digià stirpata l'alivi di u meziornu di l'Italia. S'ella sbarca in Corsica, serà un sterminiu per l'agricultori. È chì face u Statu ?
    </p>
   </div>
   <div type="content">
    <p>
     Avemu parlatu un mese fà di a "xylella fastidiosa", sta battèria chì hà arruvinatu l'alivi di a regione taliana di e Puglie. 
Per fà semplice, s'ella ghjunghje questa quì in Corsica, serà un sterminiu. Ma un sterminiu maiò, di quelli "massacre à la tronçonneuse". Ùn esiste nisun trattamentu per "l'ebola di e piante". In Italia anu brusgiatu l'arburi infettati. 
Saria una catastrofa per l'ambiu, per l'ecosistemi, per i pruduttori d'oliu d'aliva. A battèria di a xylella fastidiosa s'attacca dinù à tutti l'arburi fruttìferi, à l'allori, è à e vigne. 
Allora chì fà ? 
Per avà ci vuleria à cuntrullà e piante è l'arburi chì ghjunghjenu in Corsica. Si face digià, ma si sà ch'elli ùn sò ch'è 5% i vegetali cuntrullati. 
Un cullettivu s'hè furmatu chì prevene di a catastrofa ch'ella saria sì st'affaracciu venia ind'è noi. Rammintemu ch'ellu hè cusì chì u cynipsacciu chì si sterpa tutti i castagni di Corsica è u pinzachju rossu chì si manghja tutte e palme di Corsica sò stati intrudutti in l'isula. 
S'ella ghjunghje a "fastidiosa", più nunda a puderà parà è ùn ci firmeranu più ch'è l'ochji per pienghje, è dì una volta di più chì "Corsica ùn averà mai bè". 
RCFM si pone a dumanda : "la vraie question est : quand arrivera-t-elle ?" Da sente quì. 
Ùn hè ancu troppu tardi. Basteria per avà à multiplicà i cuntrolli, pruibisce l'introduzzione di vegetali (iè ci vuleria ancu à fà un "statutu di residente" per e piante...) è fà sapè à l'opinione publica ch'ellu ùn ci vole à fà vene piante da fora (hè cusì ch'elli sò ghjunti cynips è pinzachju rossu di e palme). 
Ma oghje, i servizii di u statu sì cuntentenu di dì chì tuttu và bè è chì a situazione hè sott'à cuntrollu. 
Sin'avà, tuttu và bè.
    </p>
   </div>
  </body>
 </text>
</TEI>
