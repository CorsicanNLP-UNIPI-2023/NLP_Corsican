<TEI>
 <teiHeader>
  <fileDesc>
   <titleStmt>
    <title>
     Una serata nant'à Direct 8
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Una-serata-nant-a-Direct-8_a1581.html"/>
     <date>
      Fri, 07 Jun 2013 00:19:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Una serata nant'à Direct 8
   </head>
   <div type="excerpt">
    <p>
     L'emissione nant'à Direct 8 intitulata "Corse : paradis des touristes ou paradis des magouilles ?" hà fattu parlà assai in Corsica. Ma in fine di contu, perchè ?
    </p>
   </div>
   <div type="content">
    <p>
     Cù un tìtulu cusì, nant'à a catena tv di Cyril Hanouna, c'eramu preparati à u peghju. 
Avemu fidighjatu quantunque è à u finale, chì c'era di cusì tremendu ? 
E paillotes : Una volta di più avemu vistu chì a cummedia di e paillotes ùn finisce più. Iè, ci sò i manghjoni ch'occupanu sempre u liturale di manera illegale, è u Statu face pocu. Face un pezzu chì a carnavalata hè cunnisciuta. 
U liturale privatizatu : Quessa dinù a cummedia ùn finisce più, da a Marana à Cala di Figu. L'emissioni tv è i ministri di l'internu passanu, u prublemu ferma. 
E custruzzioni illegali : Un paese pè ricconi di Piantaredda in Bonifaziu hè statu custruitu di manera illegale. Cumu ? Ùn a sapiate micca ? Purtantu, face un pezzu ch'elli si movenu partiti è associ di difesa di l'ambiu... 
Delsol è Séguéla : A cummedia di i ricconi bling bling, novi sgiò di sti lochi ? A cunniscimu dinù. 
A carne purcina : Face un pezzu dinù chì u saucisson d'âne è u prisuttu chinese ùn ci facenu più ride. 
Eccu pè u custatu. Nunda di novu, sola robba cunnisciuta. 
Ma, nant'à Facebook è Twitter l'emissione di Direct 8 hà offesu assai mondu. È avemu riprincipiatu cù u tradiziunale "quelle image on donne de la Corse"... 
Pare ancu ch'ellu ci sia di più mondu per indignassi di Direct 8 chè di a viulenza di e bande maffiose ch'arruvinanu a Corsica. 
Allora hè vera chì u stile di l'emissione era discutèvule (in listessu tempu ùn eramu micca nant'à Arte). Ma s'hè vistu quantunque e curagiose militante eculugiste corse chì si battenu (Vincente Cucchi d'ABCDE in Bunifaziu) chì si piglianu i risichi (Valérie Colonna, di l'associu le GARDE). Ùn vole micca dì chì tutti i cummercianti sò ladri è s'hè vistu dinù pruduttori di salumeria onesti di u Nebbiu o d'Alisgiani. 
Perchè tante riazzione è cummenti d'ostilità ? A corsa à i soldi è e scruccunerie di u tuttu turìsimu ùn sò micca nove. L'estate passemu da 300.000 abitanti à u passa è veni d'un milione è mezu di turisti chì facenu girà i capi. 
È dopu, vulterà a stessa dumanda chè no ci punimu dapoi cinquant'anni, "quel tourisme pour la Corse ?" 
Serà forse chì certi ùn volenu veramente micca vede a realità in faccia...
    </p>
    <p>
     Fatevi a vostra idea :
Veuillez installer Flash Player pour lire la vidéo
En quête d'actualité - Corse : paradis des touristes ou paradis des magouilles ?
    </p>
   </div>
  </body>
 </text>
</TEI>
