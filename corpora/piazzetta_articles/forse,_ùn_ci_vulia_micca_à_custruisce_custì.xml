<TEI>
 <teiHeader>
  <fileDesc>
   <titleStmt>
    <title>
     Forse, ùn ci vulia micca à custruisce custì
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Forse-un-ci-vulia-micca-a-custruisce-custi_a2041.html"/>
     <date>
      Sun, 04 Oct 2015 09:59:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Forse, ùn ci vulia micca à custruisce custì
   </head>
   <div type="excerpt">
    <p>
     A memoria di i lochi è di u territoriu si perde. Purtantu, basta à vede i nomi di locu per capisce ch'ellu ùn ci vulia à mette case in sti lochi.
    </p>
   </div>
   <div type="content">
    <p>
     Hè sempre a listessa storia chì volta à ogni tempurale. E listesse fiure à Corsica Sera, i listessi tìtuli in Corse-Matin, i listessi flashes à RCFM. 
Chjamatele empiifondu, fiumara, innundazioni o piena : hè a listessa cosa. A natura torna à piglià i so diritti in i lochi induve l'omi ùn avianu micca da stallassi. Basta d'una "alerta arancia" di Météo France. 
Purtantu, l'omi a sapianu. Quelli chì anu datu i nomi à i lochi dapoi i tempi i più antichi a sapianu ch'ellu ùn ci vulia à stabiliscesi in sti lochi nimichi. S'elli sò stati chjamati cusì, ùn e forse micca per nunda... Femu u giru di i nomi chì dicenu chì sti lochi d'acqua ùn sò fatti per l'omi : 
E Canne : In Aiacciu "E Canne" sò diventate "Les Cannes". Ma e canne (in francese "roseaux") ùn crescenu ch'è in i lochi umidi. L'innundazioni ùn sò dunque micca una surpresa. Vale per i lochi chjamati Cannicciu, Canniccia, Cannetu... 
Padula, Padule, Padulella, Padulone... : Pocu impreme u suffissu, ch'ellu sia à u plurale o à u singulare, ch'ellu sia ancu sfrancizatu (in Aiacciu "Les Padules"...), una padula hè un locu acquosu (in francese "marais"). 
Fangu : I più cunnisciuti sò U Fangu in Bastia è U Fangu in u Falasorma. A traduzzione francese hè "boue". I lochi chì portanu stu nome sò fiumi, o lochi ingiru à sti fiumi. Attenti ch'elli ùn si discetinu un ghjornu... 
Pantànu : Listessu ch'è per "fangu". In un locu pantanosu ùn ci duveria esse case. In teuria. 
Stagnu, stagnale... : Indetta una pozza, in francese "étang". L'omi seranu cusì scemi per custruisceci casali ? 
Fiume, fiuminale... : In u 1993 u paisolu di U Fiuminale, nant'à a cummuna di Santa Lucia di Mercoriu hà vistu u fiume parassi case, paese, vitture è strade. Eh iè, ci n'hè chì anu custruitu in i lochi chjamati Fiume, Fiumara (chì vole dì inundazione...), Fiumacciu... 
Pozza, pozzu, puzzone, puzzucciu... : A pozza hè dunque u locu induve l'acqua s'appozza. È s'ellu piove à rivoccu, sente a puzza. Listessu affare pè i lochi induve ci hè a parolla onda. 
Isula, Isulella, Isulone... : Si vede spessu in tupunima è indetta un pezzu di terra trà dui fiumi, o trà dui bracci d'un fiume. 
Si puderia cuntinuvà assai cusì. Si trova listessu prublemu in u Var induve e fiumare frequente venenu da u fattu chì l'omi anu custruitu à buzeffu in i lochi di piaghja, vicini da i fiumi. A memoria di i lochi si perde, ci ne scurdemu vulenteri. Ci saria purtantu d'un gran succorsu per evità unepoche di catastrofe.
    </p>
    <p>
     Articulu publicatu u 28/11/2014.
    </p>
   </div>
  </body>
 </text>
</TEI>
