<TEI>
 <teiHeader>
  <fileDesc>
   <titleStmt>
    <title>
     Trova un nome goffu pè u derby
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Trova-un-nome-goffu-pe-u-derby_a1425.html"/>
     <date>
      Fri, 19 Oct 2012 22:20:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       FUTBOL
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Trova un nome goffu pè u derby
   </head>
   <div type="excerpt">
    <p>
     I media francesi anu inventatu u nome di "classico" pè PSG-OM. Peghju, anu inventatu dopu "l'olympico" pè Olympique de Marseille - Olympique Lyonnais". À quandu u "Keursico" ?
    </p>
   </div>
   <div type="content">
    <p>
     À l'orìgine "El Clásico" hè u nome di a partita chì vede opponesi e duie grande squadre spagnole, u Barça è u Real di Madrid. Dapoi più di cinquant'anni, hè a partita di l'annu in Spagna. 
In Francia, dapoi pocu i media (L'Equipe è Canal + in particulare) anu decisu di chjamà "le classico" a partita trà u PSG è l'OM. Purtantu a rivalità futbulistica trà ste duie squadre hè recente (principiu di l'anni 90 solu). 
U scopu hè di rende attrattivu un campiunatu micca veramente spettaculare è chì interessa di menu in menu mondu. Allora "le classico" face vende. Hè nata cusì una tradizione di dà nomi goffi à parechji macci senza interessu : 
L'Equipe hà chjamatu "L'Olympico" a partita trà i dui Olympiques (Marseglia è Liò). 
Lorient-Nancy hè diventatu "Le Synthético", chì ste duie squadre ghjocanu nant'à terreni sintètichi. 
E partite trà Valenciennes, Lens è Lille diventanu "Nordico" o "Chtico". 
Pè i Brittoni di Brest, Lorient è Rennes si dicerà u "Breizhico" o "Celtico". Pè Nantes è Bordeaux si parla di "Atlantico". 
Si pò parlà dinù di "Merdico" pè 90% di e partite di L1 trà e squadre di Sochaux, Evian Thonon Gaillard, Troyes, Reims, Nancy, Lorient... 
Hè dunque stranu chì nimu parli ancu di "Corsico" o piuttostu di "Keursiko" pè u derby corsu. Femu a scumessa chì sta dumenicata si ne parlerà à Téléfoot o nant'à L'Equipe ? 
È in Corsica ? 
ACA-GFCA puderà diventà u "Bonapartico" o u "Ococo". 
Pè u prussimu CAB-SCB si parlerà di "Zuccarellico". 
Quandu Siscu ghjucherà contr'à Luri, serà u "Rancicò". 
Vintisari vs Ghisunaccia serà u "Fiumorbico" o u "Salvaticò". 
È Antisanti - Niolu u "Cazzuttatico" o "Calcièpugnico". 
À voi di truvanne d'altri !
    </p>
   </div>
  </body>
 </text>
</TEI>
