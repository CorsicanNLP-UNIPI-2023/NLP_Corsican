<TEI>
 <teiHeader>
  <fileDesc>
   <titleStmt>
    <title>
     Cunniscite à Nicolò Corso, u più grande pittore corsu ?
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Cunniscite-a-Nicolo-Corso-u-piu-grande-pittore-corsu_a2475.html"/>
     <date>
      Thu, 13 Oct 2016 13:34:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       CULTURA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Cunniscite à Nicolò Corso, u più grande pittore corsu ?
   </head>
   <div type="excerpt">
    <p>
     Si presenta sempre u Medievu in Corsica cum'è un'epica bughja, induve i Corsi, barbuti rozi è salvatichi, ùn sò boni ch'è à piglià l'arme è à diventà omi di guerra. Ma st'isula hà sappiutu pruduce artisti strafini è di grande qualità. A prova cun Nicolò Corso, u più grande pittore corsu.
    </p>
   </div>
   <div type="content">
    <p>
     Si sà pochi affari di a vita di Nicolò Corso. Nasce versu u 1446 in Vicu. Hè figliolu d'un certu Lombarducciu è hè per quessa ch'ellu hè cunnisciutu sott'à u nome di "Niccolò di Lombarduccio" o ancu "Nicolò di la Pieve di Vico". 
Per ciò chì tocca à i so studii, a so furmazione ùn si sà nunda. Sapemu solu chì à 23 anni hè stallatu è ch'ellu travaglia in Ghjenuva, cun d'altri pittori. 
Scrive Michel-Edouard Nigaglioni : "son style est raffiné, son dessin élégant et sa palette lumineuse" (Encyclopédie des peintres actifs en Corse, Edizione Alain Piazzola)
    </p>
    <p>
     In a regione di a Liguria, hà travagliatu pè l'ordine di i frati "ulivetani", cum'è in u paisolu di Le Grazie, in Portovenere (vicinu di La Spezia) 
Si ponu vede e so opere magnifiche in Santa Maria delle Grazie, è dinù in Ghjenuva à u munasteru di San Gerolamo di Quarto.
    </p>
    <p>
     L'arstistu Pinghje nant'à legnu (tennica di a "tempera") è face dinù pittura à l'affrescu, nant'à i muri.
    </p>
    <p>
     Scrive sempre Nigaglioni : "Il a réalisé des peintures sur bois remarquables, délicates, raffinées et précieusement traitées". 
Si pò mintuvà duie opere ch'ellu si pò vede à u Museo dell'Accademia Ligustica in Ghjenuva : 
San Bastianu è Sant'Agustinu (versu 1490) :
    </p>
    <p>
     Sant'Eusebiu è Sant'Agnese (versu 1490) :
    </p>
    <p>
     Sò dui pannelli d'un tritticu (in francese un triptyque) 
È casca bè, si ponu vede st'opere à u museu di Bastia durante a mostra Corsica Genovese :
    </p>
    <p>
     U pannellu di u mezu si trova à i Stati Uniti, à u museu di Philadelphia : 
Fiura : philamuseum.org
    </p>
    <p>
     È in Corsica ? Si pensa chì l'affreschi di a cunfraterna Santa Croce di Brandu sò d'ellu. Ma... si trovanu sott'à parechje mane di pittura. 
Ritratti : corse-romane.eu
    </p>
    <p>
     Disgraziatamente, e tracce sò poche.
    </p>
    <p>
     Nicolò more in Genuva, in u 1513, à l'età di 67 anni. Firmerà cumu unu di i più grandi pittori corsi (forse ancu u più famosu ?). S'hè alzatu à u livellu di i più grandi pittori taliani di a so epica, quella di a fine di a fine di Rinascita. 
Ma bella sigura, a so opera ferma poca cunnisciuta in Corsica. Vi stona ?
    </p>
   </div>
  </body>
 </text>
</TEI>
