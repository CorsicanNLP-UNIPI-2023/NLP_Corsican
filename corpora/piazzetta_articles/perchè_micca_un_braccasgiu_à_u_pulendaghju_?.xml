<TEI>
 <teiHeader>
  <fileDesc>
   <titleStmt>
    <title>
     Perchè micca un braccasgiu à u pulendaghju ?
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Perche-micca-un-braccasgiu-a-u-pulendaghju_a1081.html"/>
     <date>
      Fri, 15 Apr 2011 00:04:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Perchè micca un braccasgiu à u pulendaghju ?
   </head>
   <div type="excerpt">
    <p>
     Un panetteru di Lupinu hè statu braccatu cù un batarchju di base-ball.
    </p>
   </div>
   <div type="content">
    <p>
     In materia di malavita è di cunnerie, ùn ci hè nunda à dì, e truvemu tutte. 
Ci hè stata a manghjeria cù e cappotte. 
V'arricurdate di u braccasgiu à u cunventu di Sartè dop'à a Settimana Santa. 
Eppo quelli di u King Jouet cù i fucili in plàsticu, di u camiò di panini in Aiacciu, di u famosu "casque blanc" chì hà finitu in Castellucciu o di quellu di u Secours Populaire, n'aviamu fattu un articulu. 
I tercani di u braccasgiu venenu d'inventanne unu novu : u braccasgiu à a "batte di baseball" (vede Corse-Matin di u 14 d'aprile), ind'è un panatteru di Lupinu. 
In un paese induve a realità hè sempre peghju ch'è a fizzione (chì i scenaristi di "Mafioz" à cantu parenu Bisounours), pudemu aspettacci à sempre megliu. Un braccasgiu à a ciavatta ? Un hold-up à u pulendaghju ? Una presa d'ostagiu à a MAPAD ? L'arrubecciu d'un camiò chì trasporta casgi freschi ? U tràfficu di campanili è di caccavelli di Pasqua ? E frittelle di brocciu avvelenate ? I falsi passaporti di i porchi chinesi ? U prisuttu intrappulatu pè plasticà ? 
Ùn ridite micca, serà per dumane...
    </p>
   </div>
  </body>
 </text>
</TEI>
