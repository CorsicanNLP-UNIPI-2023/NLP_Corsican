<TEI>
 <teiHeader>
  <fileDesc>
   <titleStmt>
    <title>
     Sette applì riSuluziunarie pè u 2016
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Sette-appli-riSuluziunarie-pe-u-2016_a2325.html"/>
     <date>
      Sun, 03 Jan 2016 19:33:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       MAGAGNA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Sette applì riSuluziunarie pè u 2016
   </head>
   <div type="content">
    <p>
     Tene e so resuluzioni di capu d'annu, quelle ch'avemu pigliatu quandu eramu briachi, hè sempre statu un capatoghju. Parlà corsu ? Smagrisce ? Esse sempre calmu è tullerante ? Cuntribuì à rifà di a Corsica un giardinu ? Porghje a manu à i più malavviati ? Amparà a musica ? 
Ma dipoi l'elezzioni hè cambiatu tuttu. Pè tene ciò ch'omu prumette basta à caricà un'applì di gràtisi nant'à u situ di a CTC.
    </p>
    <p>
     L'applì Spiritu Paisanu  Fate serve à tuttu u mondu, u cuntuaru, a sala, a terrazza è l'applì debiteghja u contu di a fundazione Umani. 
L'applì Playback di Traduzione Instantanea.  Pensate in francese (in inglese, in chinese) mà cùn quella applì e parolle sortenu in corsu : basta à move e labbre. Attenti, s'è vo pensate in corsu l'applì hè capace à sciaccà un mughju. 
L'applì Machjaghjolu In Mossa.  Quessa l'applì hè un podometru identitariu. Iss'apparechju conta i vostri passi è vi dice s'è vo site degnu di i vostri antichi chì viaghjavanu à pedi (pastori, tragulini, mulatteri, cacciadori…). À menu di 5000 passi à ghjornu site un geek, un corsu impinzutitu o una stàtula nant'à u rond point di U Borgu. S'è v'andate à cumprà u pane in Cayenne l'applì ughjuleghja o schjatta. 
L'applì Ricuccata Everywhere  Permette di lucalizà i paghjellaghji i più vicini. Site à u rayon frais di un magazinone ? Site bramosu di cantà in trè ? L'applì vi trova dui(e) cumpagni(e) è vi face a contraterza. 
L'applì Anti Riflessu Primariu  Vulete fà cummenti à u sughjettu di a situazione stòrica ? Incausate u Statu Culuniale ? L'arabi ? I pinz ? Tutti l'Altri (fora di i veri corsi) ? L'applì v'aiuta à arricchì a vostra riflessione è vi face suggestioni suttile. 
L'applì E-Casgiu, E-Salciccia ecc.  Vi basta à avvicinà u vostru telefuninu d'un pruduttu è l'applì vi dice sì u latte o a carne nustrale venenu di Polonia o di... 
L'applì Pace è salute  Permette d'augurà a pace è a salute senza scurdàssi di nimu. Quessa l'avemu digià. Pace è salute à tutte è à tutti.
    </p>
   </div>
  </body>
 </text>
</TEI>
