<TEI>
 <teiHeader>
  <fileDesc>
   <titleStmt>
    <title>
     U nostru top 20 di Felì
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/U-nostru-top-20-di-Feli_a1690.html"/>
     <date>
      Fri, 14 Mar 2014 14:26:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       CULTURA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    U nostru top 20 di Felì
   </head>
   <div type="excerpt">
    <p>
     "La musique adoucit les mœurs", dice u francese. In tempi di campagna accanita, hè u mumentu d'andà à vede à Felì per i so cuncerti in Bastia è Aiacciu. Bisognu ci n'hè ! Allora eccu e nostre "Felì Greatest songs".
    </p>
   </div>
   <div type="content">
    <p>
     Dopu à Diana di l’Alba tocca dunque à Felì di festighjà i sò 25 anni di canzona. U casinchese serà solu in scena à u teatru di Bastia u 18 di marzu (digià cumplettu, canterà dinù u 19 !) è in Aiacciu u 27. 
Una voce, una ghitara, una puesia di Ghjuvanteramu Rocchi : eccu l’ingredienti chì sò bastati à fallu duvintà una legenda di u cantu nustrale. Apprufittemu ne pè vultà nant’à a so opera, da u primu 33 giri « Campà » à « A dì ti » passendu pè « E nove ». 
« E nove » essendu l'album riferenza assuluta in qualità di simplicità è d’interpretazione. Stu discu cunsideratu cume unu di i più belli di u cantu nustrale hè statu fattu cun : una ghitara è un pianò. 
Allora campemuci appena vultendu nant’à i tubes di Felì cù u nostru, eccu top 20.
    </p>
    <p>
     20. Terra è onde
Esciuta in lu primu discu Campà. A prima criazione di a coppia GT Rocchi - Felì. A prima d’una longa seria.
    </p>
    <p>
     19. Ci campanu i mei
    </p>
    <p>
     18. U sunadore
Chì tanti « je me souviens moi de ce musicien » u nostru sunadore ellu si ch’ellu sà sunà ! Esciuta in l'album Ancu tù.
    </p>
    <p>
     17. O cari
Attenzione, tubone. Bon quessa l’emu tutti imparata à scola. S'è vo sunate di ghitara, site obligatu di cunnoscela. Nò ? Allora andate à amparà l'accordi nant'à Sunemu.net.
    </p>
    <p>
     16. Dammi tù
Site casinchese ? Avete un gruppu ? Allora cantate "Dammi tù". Esciuta in u bellissimu "À voline più".
    </p>
    <p>
     15. Di stu paese
Chì ne serà di stu paese ? Chì fà, noi altri chì ci simu nati è chì ci vulemu campà ? Unu di più chì pone a dumanda !
    </p>
    <p>
     14. Rittratu
Una di e più belle canzone d'amore.
    </p>
    <p>
     13. Inamurichjate
A canzona di i corsican lovers. Successu guarantitu per fà u maccu à a ghitara.
    </p>
    <p>
     12. Tantu manchi
Quessa, face pienghje ancu à Poutine. Custì cantata da Petru Guelfucci.
    </p>
    <p>
     11. O corsica la mea
O Corsica mea, Corsica nostra, Corsica vostra, ùn imbulighjate micca tuttu, si parla bè di quella di Felì !
    </p>
    <p>
     10. À dì ti
Esciuta in u dischettu di u listessu nome. Una vera canzona di scena !
    </p>
    <p>
     9. Chjama di u Castagnu
Dopu à u Lamentu di u castagnu di Paoli di Tagliu l’arburu à pane volta pè purtacci un missaghju : "Ùn ti mancherà nunda nè legne nè ligname, frutti ne lamparaghju da cacciatti ogni fame". Ùn si sà sì a sò chjama ghjunghjerà sin’à e casce di Gifi…
    </p>
    <p>
     8. In mediterraniu
Un'altra di E Nove. Torna stu vechju sognu di fratellanza trà l’ « isule in cullana è surelle »… Da vede quì, ripigliatu ancu da Sébastien Tramoni è l'Ensemble Instrumental de Corse.
    </p>
    <p>
     7. Ùn dite nunda
L’ingannu vistu d’una manera unica in u cantu nustrale. Ci scambia da « Cor’di pantera » o « Piscaia », quì a parolla ghjè à a difesa.
    </p>
    <p>
     6. Sò d’inde mè
Ancu s’ellu hè rinnumatu pè e sò canzone piene di malincunia, Felì sà dinù mette appena di tazzu. Da stà à sente quì.
    </p>
    <p>
     5. Quand’è tù balli
À un'epica duve a ghjente dice « la musique keurse ça endort » o « faut un DJ ou ça va être la mort » Felì hà fattu ballà à tutti solu cun a so ghitara. Grossu successu !
    </p>
    <p>
     4. Sona
In stu novu dischettu si ritrova a vulintà di l’artistu di dà un culore più festivu. « Sona » n'hè u più bellu esempiu. Bon dopu si sà chi Felì ùn serà mai Patick Sébastien… è hè megliu cusì.
    </p>
    <p>
     3. Stà torna appena
"Stà torna appena", a canzona ch'è no ùn canteremu micca à certi eletti. Ùn hè cusì ?
    </p>
    <p>
     2. À voline piu
Musica, parolle, rìtimu, interpretazione, ci hè tuttu !
    </p>
    <p>
     1. Golu
The greatest hit ! 
A puesia di GT Rocchi nant’à u fiume Golu hè una meraviglia. Felì a canta accumpagnatu da un simplice pianò. A so interpretazione hè magica è ne face una di e più belle canzone corse. Un capu d’opera ! 
Aldilà di a so carriera solu si pò sente dinù ind’i primi dischi di i Surghjenti. Pè esempiu a prima versione di « A mossa » nant’u discu « A me patria » o a prima versione di « Ritrattu ». 
U tandem lurdacciu Rocchi - Felì ci accumpagna dapoi 25 anni. U cantadore cun a so voce dolce è putente hà sappiutu dà un toccu di persunalità à a so opera essendu à tempu sputicu è mudernu. Cum'è Ciosi è d’altri, i casinchesi anu u galabu è a manera pè fà vive a puesia à traversu u cantu. Felì ellu, s’hè impostu cum'è maestru di s’usu di cantà ! 
In cuncertu à u teatru di Bastia u 18 (cumplettu...) è u 19 marzu 2014.  In Aiacciu u 27 à l'Espace Diamant.
    </p>
   </div>
  </body>
 </text>
</TEI>
