<TEI>
 <teiHeader>
  <fileDesc>
   <titleStmt>
    <title>
     Pierre Ménès à prupositu di Furiani : "ça fout les ch'tons"
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Pierre-Menes-a-prupositu-di-Furiani-ca-fout-les-ch-tons_a2161.html"/>
     <date>
      Mon, 09 Mar 2015 12:48:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       FUTBOL
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Pierre Ménès à prupositu di Furiani : "ça fout les ch'tons"
   </head>
   <div type="excerpt">
    <p>
     "U gontexte", a seguita : dop'à a partita (appena calda) trà Bastia è Nizza, eccu u ritornu di a paura di sanzioni contr'à u Sporting.
    </p>
   </div>
   <div type="content">
    <p>
     Una partita trà Bastia è Nizza ùn puderà mai esse una partita cum'è l'altre. A storia di i dui clubs face ch'ella hè cusì. È dop'à ciò chì s'era passatu à l'andata à l'Allianz Riviera, ùn ci vulia micca à aspettà chì l'ambianza sia listessa ch'è quella d'un Guingamp - Toulouse. 
Hè cusì, è hè tantu megliu. Hè ciò chì face chì in Furiani ci hè stu sùppulu d'ambianza particulare ch'ellu ùn ci hè più in altrò. 
Purtantu, quelli chì anu campatu l'ambianze furianacce di l'anni 70, 80 o di u principiu di l'anni 90 sanu quant'ella hè cambiata. In un stadiu ùn si pò più fà ciò ch'ellu si facia vint'anni fà. U futbol business hà impostu e so regule in l'Auropa sana. 
Ma in Furiani ferma qualcusella di più ch'è in altrò. 
Da vede u filmettu di spiritu-turchinu.com :
    </p>
    <p>
     Hè stu qualcosa in più ch'elli ùn supportanu micca i dirigenti di u futbol francese. Voi truvate chì i sustenidori si sò calmati bè, chì e tribune (più luntane da u terrenu ch'è tandu) si sò appaciate, ch'ellu ùn ci hè più sta scimità di nanzu ? 
Elli trovanu ch'ellu hè digià troppu. Hè u famosu "gontexte" chì face perde i visitori. Sta volta, a parolla era in bocca di u nizzardu Romain Genevois : "on s'est fait avoir par le contexte" .
    </p>
    <p>
     #OGCN #OGCNice «On s'est fait avoir par le contexte»: Romain Genevois (Nice, au micro d... http://t.co/cus3xsZFOb http://t.co/f8PtuKWGZb
— Actu OGCN (@ActuOGCN365) 7 Mars 2015
    </p>
    <p>
     À a grande messa di a dumenica sera, u Canal Football Club, Pierre Ménès hà pigliatu paura d'un riportu nant'à a partita : "C'est flippant, ça fout les ch'tons". 
Bon, forse ci vulerà à pagalli un ghjornu un viaghju in Argentina à vede un Boca - River o in Grecia per un derby d'Attene o di Salonica.
    </p>
    <p>
     .@PierreMenes : "Ça me fout les jetons ! Voir des images pareilles pour un match de foot, ça m'asseoit" #SCBOGCN #CFC
— Canal Football Club (@CanalFootClub) 8 Mars 2015
    </p>
    <p>
     Ferma u prublema di st'incidenti. Dop'à a partita si facia i prunòstichi nant'à a sanzione pussibule. Una partita in Gueugnon ? Unu, dui o trè punti di menu ? 
Purtantu, s'hè passatu pochi affari sabbatu sera. Nant'à u corner di Bauthéac, ci hè di più cummedia ch'è altri affari.
    </p>
    <p>
     Ma u prublema hè chì in Furiani, ciò chì casca nant'à u terrenu costa u doppiu chì s'ellu era cascatu in Caen o in Lens...
    </p>
    <p>
     A fiura hè bella, ma l'addizione hà da esse salita per u Sporting.
    </p>
    <p>
     È sì a partita hè stata arrestata, hè perchè ch'ellu hè statu lampatu... un ballò nant'à u terrenu. 
Furiani serà sanziunatu per u mutivu di "ballon rendu par les supporters dans les tribunes" ? 
À noi a storia ci face ride, ma ùn hè micca sigura ch'ellu sia u casu per i membri di a cummissione di disciplina. Hè dinù a cunclusione di l'articulu di Corse-Matin d'oghje...
    </p>
    <p>
     In fine di contu hè a storia di u Sporting chì hè cusì dapoi sempre. In Parigi ùn supportanu micca a nostra "differenza", paghemu più caru ch'è l'altri, simu aspettati è caschemu in a tràppula, è cuntinuvemu cusì a nostra vittimizazione chì forse, ci piace ancu appena, nò ? 
À Pierre Ménès st'ambianza li dà i "ch'tons", ma chì saria s'ella ùn era più cusì in Furiani ?
    </p>
    <p>
     Bastia-Nizza... Citadella da fà par SportingClubBastia
    </p>
   </div>
  </body>
 </text>
</TEI>
