<TEI>
 <teiHeader>
  <fileDesc>
   <titleStmt>
    <title>
     U calibru 38 contr'à a paghjella
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/U-calibru-38-contr-a-a-paghjella_a2195.html"/>
     <date>
      Thu, 16 Apr 2015 23:15:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       MAGAGNA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    U calibru 38 contr'à a paghjella
   </head>
   <div type="excerpt">
    <p>
     In Manille (à E Filippine) parechji canterini amatori sò stati tombi in un karaoké, per via ch'elli facianu note false cantendu « My way » di Frank Sinatra. Ùn ci vole micca à tuccà à Frankie. Attenti à noi.
    </p>
   </div>
   <div type="content">
    <p>
     Innò, ùn hè micca un pesciu d'aprile o una nutizia di u Gorafi. Cantà falsu in un karaoké di Manille pò custavvi una fucilata. Hà inchiestatu u giurnale Society :
    </p>
    <p>
     Stu fenòmenu chì cuncilia a passione accanita di u cantu è quella di l'arme puderia ancu ghjunghje in Corsica. 
Si pò imaginà a serata. 
I giuvanotti sò à u cuntuaru, beienu « Giddy Geischa » (saké è altre sustanze), « Sex on the beach » (vodka è chì ne sò eiu) o « Scimia Muntagnola » (cinquant'unu è acqua fresca). E giuvanotte, scantate, si beienu u Coca (bolle è caramellu) è a si chjachjeraghjanu. 
Mumentu datu, un maschju caccia a ghitara, si mette à tuccà, è allè, intona una canzona, « Fideghja u to fratellu, li stringhje una catena », seguitatu da un coru maschile in pumpetta chì si sfoga « da fà un frombu...FROMBU...FROMBU... ». 
Per avà tuttu và bè. E giuvanotte ghjocanu sempre cù u telefuninu è ciarlanu senza appinzà l'arechje. 
Ma ùn trica tantu à svegliàssi a brama nustrale di u cantu in trè « O fratè, abboccati, aiò... ci femu una paghjella ». Nimu si face precurà. 
Attacca a seconda « O culomba le to labbre... » u bassu, sgrunzendu u fronte, appoghja « sò di petra calamita » è a terza... chì face a terza ? A terza luppa a so entrata. S'aspettava una voce latina chì sguillissi altu in celu è si face sente una vuciaccia fora di tonu. 
Ghjè custì chì a serata s'imballa : una di e donne lenta a so sigaretta machjata di rossu à labbre, agguanta u 38 ch'ella avia in lu sacchettu è... pabbà ! 
Ùn ci vole micca à tuccà à u versu nustrale. 
Sì vo site più vicinu di Assurancetourix, u barde di u paese d'Asterix, ch'è di Petru Guelfucci, alluntanatevi di i cuntuari è fughjite dinù i karaoké di Manille.
    </p>
    <p>
     Da leghje :  My Way killings nant'à Wikipedia  My Way ou la vie in u Courrier International  A Manille, le karaoké tue ! nant'à zap-tele.com
    </p>
   </div>
  </body>
 </text>
</TEI>
