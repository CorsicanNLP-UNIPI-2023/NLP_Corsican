<TEI>
 <teiHeader>
  <fileDesc>
   <titleStmt>
    <title>
     Avà chì si passa in Catalogna ?
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Ava-chi-si-passa-in-Catalogna_a2028.html"/>
     <date>
      Tue, 18 Nov 2014 10:40:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Avà chì si passa in Catalogna ?
   </head>
   <div type="excerpt">
    <p>
     Da una parte, più d’80% di participanti pè l’indipendenza, ma solu 33% de participazione in a cunsultazione urganizata u 9 di nuvembre scorsu, fora di a legalità spagnola. Da l’altra parte, u Guvernu naziunale chì ricusa l’idea di neguzià un referendum legale sicondu u mudellu scuzzese. Sicura ch’ellu c’hè da dumandassi chì ponu esse avà e perspettive pulitiche in Catalogna.
    </p>
   </div>
   <div type="content">
    <p>
     Nanzi ci tocca à rivene nant’à a cunsultazione di u 9/11. À l’iniziu c’era un accunsentu nant’à duie quistione : 
1/ “vulete chì a Catalogna sia un Statu?”  2/ “In casu di risposta pusitiva, vulete chì quellu Statu sia indipendente?” 
Cusì si lasciava un spaziu à quelli chì preferiscenu un autunumia rinfurzata piuttostu cà l’indipendenza. Quelli sò belli numarosi è raprisentanu soprattuttu più o menu 30% di l’elettori di a Convergència i Unió, u partitu di u Presidente Mas (da vede l’inchieste CEO [p. 296] è Gesop [p. 44]). 
Quì si deve precisà chì l’indipendenza ùn hè micca una scelta largamente maggiuritaria. Seconde e listesse inchieste, più o menu 45% di a pupulazione saria favurevule à quella scelta. Hè cusì chì u primu ubbiettivu hè a ricuniscenza di u drittu à l’autodeterminazione o dret de decidir.
    </p>
    <p>
     In ogni manera, sicondu a Custituzione, u Statu solu pò urganizà un referendum decisiunale... soprattuttu chì si tratta di l’unità di quellu Statu. Hè da quessa chì i Catalani anu parlatu prima d’una “cunsultazione”, è dopu a so suspensione d’una “cunsultazione alternativa” messa in opera da “vuluntarii”. 
Ma ùn hè bastata pè burlà u Cunsigliu di Statu, ch’accertò chì u prublema ùn era a forma ma u scopu. Ùn c’hè statu intervenzione di e forze di securità per impedisce a cunsultazione di u 9/11, ma aperture ùn si ne vede. Si disprezzanu piuttostu i 33% di participazione, cum’è sè a dichjarazione d’illegalità ùn avessi influenzatu l’elettori, soprattuttu quelli chì sò contru l’indipendenza.
    </p>
    <p>
     In Catalogna, a prima pussibilità di u putere autonomu hè di scioglie u Parlamentu, è chì a campagna eletturale sia chjaramente cuncentrata nant’à u tema di l’indipendenza, cum’è in Scozzia in u 2011. Quì farianu dinò tombula i naziunalisti. Ma certi volenu chì quelle elezzione sianu plebiscitarie, vale à dì uppunendu duie cualizione: quella pè l’indipendenza è quella contru. 
Piaceria à u Presidente Mas, chì u so partitu hè avà bellu supranatu da l’Esquerra Republicana de Catalunya, più radicale. 
Invece : 
1/ solu 32% di l’upinione catalana saria favurevule à st’elezione plebiscitarie  2/ ùn si pò furzà i partiti à parte in cualizione o nò  3/ è soprattuttu l’ERC preferisce avà andà da sola, diventà per a prima volta dapoi l’anni 30 u primu partitu di Catalogna, è pudè mette in opera una strategia più dicisa. Ma puru di pettu à un terramotu indipendentistu, u Statu ùn saria furzatu di calà subbitu u capu.
    </p>
    <p>
     In Spagna, u Partitu Pupulare hè arruvinatu da i casi di curruzzione, è ùn hè riisciutu à purtà sperenza. Forse firmeria u partitu u più vutatu, ma a maggiurità a si perderia di sicuru. In fronte à ellu, dui partiti di manca, u vechju Partido Socialista Obrero Español è u novu Podemos, chì sò tramindui favurevuli à una mudificazione generale di a Custituzione, chì permetteria d’accresce l’autunumia catalana.
    </p>
    <p>
     Eppuru quella strada ùn hè simplice. 
In prima, ùn hè mancu appena sicura chì Podemos – radicale assai in u campu di u suciale, è chì si definisce cum’è un partitu alternativu contr’à l’uligarchia– possi guvernà cù u PSOE. 
In sicondu, rivisà a Custituzione spagnola hè un opera degna d’Ercule, cum’è sè u cumprumessu di u 78 era statu sacralizatu (ci vuleria quì un votu di u Parlamentu, poi una nova elezzione, poi un novu votu di u Parlamentu, poi un referendum...).
    </p>
    <p>
     In terzu, ci vole à sapè quantu Catalani abbanduneranu u scopu di l’indipendenza contr’à una autunumia rinfurzata. 
Bisogna à sapè digià chì: 
1/ a maggiurità di l’indipendentisti d’oghje ùn l’eranu micca qualchì annu fà [p. 24]  2/ di pettu à un sistema fiscale più favurevule, sarianu 8,8% di menu à sustene l’indipendenza [p. 16] 
Vale à dì chì parechji si puderianu muderà in scambiu di tal sistema è di guaranzie pè u mudellu d’educazione 100% in catalanu, ch’hè statu indebbulitu da parechje decisione di ghjustizia dapoi u 2010. 
Si capisce tandu chì l’incertezze fermanu tamante. Si puderà firmà un pattu novu trà Spagna è Catalogna, o si svilupperanu e tensione finch’ùn ci sia altra suluzione cà una ruttura?
    </p>
   </div>
  </body>
 </text>
</TEI>
