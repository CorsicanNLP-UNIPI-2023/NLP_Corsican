<TEI>
 <teiHeader>
  <fileDesc>
   <titleStmt>
    <title>
     "A viulenza hè male"
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/A-viulenza-he-male_a1210.html"/>
     <date>
      Wed, 09 Nov 2011 23:49:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    "A viulenza hè male"
   </head>
   <div type="excerpt">
    <p>
     4 fucilate, 2 morti, 4 feriti in un ghjornu. U procuratore d'Aiacciu ci annunzia un scoop : ci hè a viulenza in Corsica.
    </p>
   </div>
   <div type="content">
    <p>
     L'analisa a più bona di a ghjurnata nera chì a Corsica hà cunnisciutu eri ci vene da Thomas Pison, u procuratore di a Ripublica in Corse-Matin : « Il y a un climat de violence important ». 
Felicitazioni, ùn ci n'eramu micca resi contu. Averia pussutu aghjustà chì quand'ellu piove semu crosci, chì a crisa hè gattiva, chì a viulenza hè male, chì i cani abbaghjanu, chì i rancichi sò topi. 
Di manera più seria, cumu ùn esse inchietu di l'attualità di st'ultimi ghjorni ? Detta quessa, chì pudemu fà ? 
Sei mesi dopu à i dibattiti nant'à a viulenza à a CTC, semu sempre à sicutera. Arricurdatevi : La « commission violence » de la CTC veut donner un signal fort à la Corse (Corse-Matin di u 7 di maghju 2011). 
Pudemu cuntrastà ore sane, u discorsu chì dumineghja hè u sempiternu "Corsica ùn averà mai bè", "chì semu duventati" è "povera Cursichella". L'aviamu detta, pè l'assassinii femu peghju ch'è a Sicilia. 
Riorganizazione di i maffiosi post-Brise de Mer, picculi dealers è affari di droga, interessi in l'immubiliare è u BTP, u turìsimu... Tuttu s'imbuleghja. A viulenza è e maffie nascenu in a miseria è u sottu sviluppu. Saria ora di cummincià à indignassi da veru, è micca solu quandu esce "Mafiosa"...
    </p>
   </div>
  </body>
 </text>
</TEI>
