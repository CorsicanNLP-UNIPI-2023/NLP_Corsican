<TEI>
 <teiHeader>
  <fileDesc>
   <titleStmt>
    <title>
     Sò Corsu, aghju l'autocollant tamantu
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/So-Corsu-aghju-l-autocollant-tamantu_a2034.html"/>
     <date>
      Fri, 21 Nov 2014 08:00:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Sò Corsu, aghju l'autocollant tamantu
   </head>
   <div type="excerpt">
    <p>
     Bellu colpu marketing di Citroën chì sorte a persunalizazione di a so DS3, cun parechje versioni "regiunali". È un bellu capatoghju pè u prefettu di Nizza è a LFP. Sì Jean-Louis Leca cunduce sta vittura, si face caccià u permessu ?
    </p>
   </div>
   <div type="content">
    <p>
     Un lettore ci hà mandatu stu ritrattu d'una publicità 4x3 pigliata in cuntinente (ringrazii à Johnniewalker2b). 
Citroën prupone dunque per a so DS3 una persunalizazione "regiunale" di u tettu di a vittura. Parechje versioni sò presentate : u Paese Bascu, a Brittania, l'Alsazia, l'Uccitanìa, è ben intesu a Corsica. 
Ma ci hè dinù Parigi, u Nordu, a Savoia, è una versione "régions viticoles" (sic) è Champagne Ardenne. Nò, ùn hè micca una magagna. 
E pudite scopre nant'à a so pagina Facebook. 
Ancu più forte ch'è l'appiccicatoghju "Fier d'être corse" è altre cunnerie cum'è "Souvent conquise jamais soumise", eccu a testa di moru nant'à u tettu di a vittura. Stu kit vi custerà quantunque 490€ TTC. 
Preghemu furtuna à u prefettu di Nizza pè l'organizazione di u prussimu Nizza - Bastia. Sì Jean-Louis Leca và à l'Allianz Riviera cun sta vittura, risicheghja una suspensione ? 
Una cosa hè certa : a bandera corsa hè entrata da veru in u marketing. Face una stonda ch'ella hà persu a so fiura ribella è suvversiva. 
Money is money...
    </p>
   </div>
  </body>
 </text>
</TEI>
