<TEI>
 <teiHeader>
  <fileDesc>
   <titleStmt>
    <title>
     Semu andati à salutà à Pasquale Paoli in Londra
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Semu-andati-a-saluta-a-Pasquale-Paoli-in-Londra_a2493.html"/>
     <date>
      Wed, 07 Dec 2016 18:31:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       CULTURA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Semu andati à salutà à Pasquale Paoli in Londra
   </head>
   <div type="excerpt">
    <p>
     E surtite di metro, ch'elle sianu in Londra, Parigi o n'importa induve in u mondu, ùn hè forse micca ciò ch'ellu si face di più piacente. Westminster Station, situata nant'à e ligne Circle, District è Jubiliee di u tube lundunianu facenu eccezzione. Compia l'ascensione d'un labirintu di cimentu fretu è impersunale, ci ritruvemu inciaccati da Big Ben è di u Palazzu di Westminster.
    </p>
   </div>
   <div type="content">
    <p>
     À qualchì centinaia di metri, si tene l'Abbazia di Westminster, unu di l'edifici i più cunnisciuti di u mondu. Contr'à i muraglioni custruiti à u 10u seculu si pressanu i turisti cù i so k-way è sacchi nant'à e spalle. Anu e so scatulette chì contanu a storia di u munumentu. Shakespeare, Marie Stuart, l’Amirale Nelson facenu l'ogettu d'un racontu in detagli chì ne passiuneghja certi.
    </p>
    <p>
     Piantassi nant'à ogni detagliu di u munumentu piglierebbe mesi è mesi, o forse una vita sana. Ma quandu a ghjente avanza pianu pianu à mezu à i stalli induv'elli cantanu i cori pè i matrimonii reali, ùn si dubbiteghja micca chì in daretu à i banchi di legnu si trova u bustu d'unu di i più grandi persunagi di i Lumi.
    </p>
    <p>
     Ogni annu, da vinti à trenta persone venenu à vede à Paoli
Hè quì, trà a porta chì indetta a fine di a visita è qualchì fidelu venutu à pregà in baskets rusine chì, daretu à una banda rossa si piatta u cenutafiu di Pasquale Paoli, alzatu subbitu dop'à a so morte, in u 1807. Un « cenutafiu » (francese « cénotaphe ») hè un « munumentu alzatu in memoria d'un mortu ma chì un cuntene micca ciò chì ferma d'ellu ». Ciò chì firmava di Paoli hè statu prima insepellitu à u cimiteriu di St Pancras. Più tardi e cennere sò state trasferite in Merusaglia, da Tito Franceschini-Pietri, secretariu particulare di Napuleone III è cucinucciu di Paoli. Era in u 1889.
    </p>
    <p>
     Cumu l'usu corsu hè d'ùn rinsignassi per ùn avè à dirangià u persunale, sò parechji à piantassi quì. Purtantu, segondu à Michele Marshall, 53 anni, chì travaglia in l'abbazia dapoi trè anni « vinti à trenta persone dumandanu à vedelu ogni annu ». Hè cusì : l'accessu hè limitatu, ma autorizatu. Basta à dumandà è Michele o unu di i so culleghi piserà a banda rossa per voi. Sì u curridore hè chjosu durante l'ore di visita – hè accessibile durante u serviziu religiosu, da meziornu à un'ora- hè solu per una quistione d'ordine. Si tratta bè d'una visita guidata è cuntrullata : « a ghjente ùn hà micca bisognu d'andà quì », spiega Michele, « cumu a pudete vede, u curridore hè strettu, è saria pienu subbitu. Saria a panicca ».
    </p>
    <p>
     Paoli, hè d'una certa manera, cum'ella piaceria à tanti Corsi, piazzatu à l'agrottu di i turisti. D'un latu ci pudemu dì ch'ellu hè tranquillu, hè megliu cusì. Ma tocche e prime segonde, si risente un generu di tristezza. Appena cum'è quella ch'ellu si risente vicinu di a tomba di Jim Morrison à u Père Lachaise, à metà arruvinata è imbruttata da e buttiglie viote è l'arbe salvatiche. Di siguru chì Pasquale Paoli hè cunsacratu in u locu santu di a storia occidentale, ma a so presenza hè discreta. U bustu, scultatu da John Flaxman in u 1798, hè à metà in u bughju, incagnatu trà u vice rè di a Barbada James Kendall è un pilastru tamantu chì tuppa a luce. E palpule scure danu à u sguardu severu à Paoli un'aria ancu più dura, cum'è s'ellu era ammusciatu è frustratu da a storia.
    </p>
    <p>
     Un omagiu di colone
Fatta fine, l'onore ùn hè micca fattu à u rivuluziunariu o à u prugressistu, ma sempliciamente à u nemicu di a Francia. L'omagiu di l'Imperu Culuniale britannicu à u fervente cumbattente di l'imperu rivale. Sott'à u bustu, un testu zuccatu discrive bè à Pasquale Paoli cum'è « un di i più alti, di i più grandi persunagi di a so epica », dinunzia « l'usurpazione di e tirannie genuvese è francese » ma presenta à Paoli cum'è un bon sugettu di a so Maestà. Dice u testu : « Custrettu da e forze suprane di i so nemichi à lascià a Corsica, truvò rifugiu in sta terra di libertà ; fù graziosamente messu sott'à a prutezzione di a so Maestà u rè George III. Di a so manu nutritora è generosa, ùn hà micca solu ottenutu un asiliu siguru è onorabile, ma hè statu dinù autorizatu à gode di a sucetà è di i so amichi è partigiani fidati, in una ritirata asgiata è degna. Hà pussutu sprime, sin'à u so ultimu soffiu, a so gratitutine ver'di a buntà paterna di a so Maestà, pregandu pè a preservazione di a so persona sacra è a prusperità di i so dominions. »
    </p>
    <p>
     Prutettu da a curona britannica, Paoli era furzatu di mustrassi ricunniscente. Dui seculi dopu, e parolle dittate da a putenza culuniale piglianu un altru sensu. Per compie, i munumenti chì ricordanu a so memoria ùn si trovanu micca in Londra. Ma bellu più luntanu ch'è quì, nant'à una piazzuccia assuliata, à centinaie di chilometri di qualunque surtita di metro.
    </p>
   </div>
  </body>
 </text>
</TEI>
