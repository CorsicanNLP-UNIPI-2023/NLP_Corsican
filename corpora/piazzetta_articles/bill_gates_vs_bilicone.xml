<TEI>
 <teiHeader>
  <fileDesc>
   <titleStmt>
    <title>
     Bill Gates vs Bilicone
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Bill-Gates-vs-Bilicone_a2390.html"/>
     <date>
      Tue, 03 May 2016 00:11:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       MAGAGNA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Bill Gates vs Bilicone
   </head>
   <div type="content">
    <p>
     Dopu vistu u film « Demain », u miliardariu mericanu hà decisu d'aduttà i soldi corsi, a muneta cumplementaria (è cummunutaria) creata in Corsica da sustene a Fasgiulon' Valley nustrale.
    </p>
    <p>
     U fundatore di Microsoft strappa a lingua nustrale ma s'è no l'avemu capitu bè, pagà incù i soldi corsi serà una rivuluzione tamanta. 
« U dollar o l'Euro valorizeghjanu i prufitti prestu fatti, a cuncentrazione di a ricchezza è a centralizazione. Tuttu què, hè anticognu, o zitè. » hà dichjaratu Big Bill chì s'appronta digià à spende u so fasciu di biglietti isulani in li cummerci di a piazza. 
Chì tippettu stu Billy. 
« Aghju decisu d'ùn manghjà più ch'è fasgiuloni è clementine incù appinuccia di panzetta e dumeniche di feste. Ci vole à cuntentàssi di u pocu, à l'usu pasturinu : beie u vinu di u lucale, pusà è appinzàssi un steccu fidighjendu i nuli. » 
Chì pueta stu Billy. Generosu. Frugale. Lucale. 
« Ùn vulia micca chì a ghjente mi chjamessi Bilicone Gates ah ah... pussede ùn m'interessa mancu più. » hà aghjustatu u miliardariu mustrendu i monti, u mare è u caffè di Saveriu. 
A cunversazione hè durata una nuttata sana « cunvivialità, pruduzzione lucale, cuuperazione, spartera di a ricchezza, di u sapè è di i sapè fà… » 
U sgiò Gates s'hà lasciatu una miliarda à u contuaru. 
Chì sburgnò stu Billy. 
Cù tutti sti « soldi corsi » u patrone di u caffè hà vulsutu cumprassi un vitturone alemanu. Hè vultatu in paese cù centu sporte di kiwì nustrali.
    </p>
   </div>
  </body>
 </text>
</TEI>
