<TEI>
 <teiHeader>
  <fileDesc>
   <titleStmt>
    <title>
     Matina miraculosa : cumu fà pè diventà qualchissia è riesce a so vita
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Matina-miraculosa-cumu-fa-pe-diventa-qualchissia-e-riesce-a-so-vita_a2374.html"/>
     <date>
      Sun, 10 Apr 2016 15:33:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       MAGAGNA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Matina miraculosa : cumu fà pè diventà qualchissia è riesce a so vita
   </head>
   <div type="excerpt">
    <p>
     E donne è l'omi chì anu riesciutu, chì sò ricchi è celebri anu tutti un secretu : s'arrizzanu à bona ora è cunsacranu una bella stonda à a persona ch'elli volenu diventà, cusì dice Hal Elrod ind'è u so libru “The Miracle Morning".
    </p>
   </div>
   <div type="content">
    <p>
     Pè disgrazia, aghjusta u sgiò Elrod, ci arrizzemu tutti à l'ultimu mumentu è pigliemu a sveglia à martellate : ci vole à sapella, quesse e matine sò mediocre, ùn sò micca custruttive è ùn v'arrecheranu nè successu nè nunda. 
I putenti, i capizzoni, elli, Anna Wintour (Vogue), Tim Cook (DG di Apple) o Richard Branson (Virgin), s'arrizzanu una ora nanzu u fà di u ghjornu. Chì feranu arritti à st'ora ? Anderanu à munghje ? Innò. Dedicanu una stonda à diventà una persona più bona seguitendu una Rutina Secreta. 
Issa Rutina Miraculosa, Hal Elrod a chjama « S.A.L.V.E. » è a palesa da chì ognunu si sviluppessi in veru. 
1/ Silenziu. Stà mutu è medità : « Issu neru pensamentu ùn n'hè ch'è un nullu chì fughje digià... »  2/ Affirmazione. Ripete « Sò a cosa a più meravigliosa spuntata nantu à sta terra. »  3/ Lettura. Leghje una frasa di a metuda Couet o un pensà Strapositivu : « Ogni ghjornu hè un rigalu, basta à stende a manu »  4/ Visualizazione. Prevede a vostra Ghjurnata Ideale : u sole, i soldi chì piovenu, u publicu chì si prusterna.  5/Eserciziu. Bocchipenzulà, stinzassi è fà una stunduccia di ginnàstica… 
Ma sentimu digià a vuciata. Cunsacrà una stunduccia matinale à diventà qualchissia serebbe megliu ch'è di dedicà una serata sana à quella o à quellu ch'è simu digià ? 
Attenti Hal Elrod ! Eccu una Rutina Alternativa : ci pustemu nant'à un troppu in u Caffè di Michelone, chjamemu amiche è amichi è seguitemu i precetti di a V.I.T.A : vinu, impruvisate, tichjina, amore o amicizia. 
Da sapene di più, mandate puru un sceccu à a Piazzetta
    </p>
   </div>
  </body>
 </text>
</TEI>
