<TEI>
 <teiHeader>
  <fileDesc>
   <titleStmt>
    <title>
     E bone risoluzioni ch'è vò ùn piglierete micca
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/E-bone-risoluzioni-ch-e-vo-un-piglierete-micca_a1238.html"/>
     <date>
      Tue, 03 Jan 2012 01:30:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       MAGAGNA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    E bone risoluzioni ch'è vò ùn piglierete micca
   </head>
   <div type="excerpt">
    <p>
     Tutti l'anni di ghjennaghju riprincipia a cumedia di "les bonnes résolutions". Ùn vale a pena, ùn ci la ferete micca à tenele è di tutte e manere hà da esse a fine di u mondu.
    </p>
   </div>
   <div type="content">
    <p>
     1. Piantà a panza : Tutti l'anni ci cridite, tutti l'anni cumprate un survêt' pour faire du sport ma à capu di duie settimane, u vostru survêt' vi ghjova solu à fidighjà à Michel Drucker o L'Equipe du Dimanche nant'à u vostru canapé. Lasciate corre, ùn ferete nè muscu, nè yoga, nè footing. 
2. Piantà a sigaretta : Per quelli chì fumanu, pudete sempre pruvà a cigarette electronique per avè l'aria appena di più baullu ma ùn ghjuverà à nunda. 
3. Piantà di vutà per i listessi : Quantu volte avete dettu "hè l'ultima volta ch'à votu ste narpie !" Eppo... 
4. Piantà di fà u musu cù i so culleghi di travagliu : Hè talmente megliu d'esse azezu... Eppo di tutte e manere, hè a crisa è da quì à pocu ùn ci serete più à u travagliu. 
5. Piantà di fà u connu à u karaoké : Svegliatevi, ùn semu più in 1994. 
6. Piantà di fà u criticone : Hè talmente più faciule d'ùn fà nunda è di criticà à l'altri... 
7. Piantà di manghjà n'importa chè : Sushis cù u Nutella, pizze cù i knackis, salciccia cù i Pringles... Di tutte e manere, ci ferma menu d'un annu nanzu à a fine di u mondu. 
8. Piantà di perde u vostru tempu nant'à Facebook : Hè vera, saria megliu di leghje un libru, di vede un filmu o di sorte fora. Ma di tutte e manere ùn avete nunda d'altru à fà... 
9. Piantà di vutà per un "figliolu di" : Micca faciule, neh ? 
10. Piantà di cumprà n'importa chè : Quandu volte vi site dettu : "perchè aghju cumpratu st'affare goffu chì ùn ghjova à nunda ?" o "ma perchè aghju cumpratu tutta sta rubaccia micca bona ch'o ùn manghjeraghju mai ?". Ebbeh serà peghju in 2012. 
11. Piantà di mughjà contr'à i turisti l'estate : Mancu à pensalla ! 
12. Piantà d'esse pessimistu : Hè a fine di u mondu, u disimpiegu, i prezzi chì collanu, Fukushima, a Grisa, u calindariu di i Mayas (è di l'Incà dinù), u riscaldamentu climàticu, u tsunamì, u "triple AAA", Mafiosa 4, l'elezzioni à vene, u petroliu, François Hollande, u PSG... basta ! Quessa a risoluzione, ci vuleria à tenela da veru !
    </p>
   </div>
  </body>
 </text>
</TEI>
