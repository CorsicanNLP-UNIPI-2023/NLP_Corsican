<TEI>
 <teiHeader>
  <fileDesc>
   <titleStmt>
    <title>
     Visitate u patrimoniu corsu d'oghje
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Visitate-u-patrimoniu-corsu-d-oghje_a1619.html"/>
     <date>
      Fri, 19 Sep 2014 23:36:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Visitate u patrimoniu corsu d'oghje
   </head>
   <div type="excerpt">
    <p>
     Sta dumenicata, sò organizate e "ghjurnate di u patrimoniu". L'occasione di fà u giru di ciò chì a Corsica hà di più bellu.
    </p>
   </div>
   <div type="content">
    <p>
     Ùn sò i lochi da visità chì mancanu sta dumenicata. U prugramma hè riccu è è in ogni pieve ci sò chjese, chjesole, cappelle, castelli, casone è torre, o siti archeològichi chì v'aspettanu. 
Bon, què era u patrimoniu di nanzu. Ma ùn saria megliu di girà a pagina, di passà à altr'affare, di fidighjà appena in davant'à sè ? Vi pruponemu di fà un girettu di ciò chì noi, Corsi muderni è evuluvati, sapemu fà di megliu. 
1. E grandes surfaces  A vera passione corsa di l'anni 2000. L'archeologhi di u futuru si dumanderanu perchè a Corsica hè a regione chì hà a prupurzione di supermercati a più forte di Francia. Ùn sò i lochi chì mancanu, ci n'hè unu vicinu da ind'è voi è ne site fieru. 
2. I ronds-points  L'altra passione di i merri corsi di l'anni 2000. L'archeologhi di u futuru si dumanderanu perchè l'eletti Corsi averanu spesu tanti soldi per decurà i giratoghji di Natale. Ùn averanu mai a risposta. 
3. E residenze cù un nome di merda  "Résidence Le Bounty", "Le Clos Saint-Gervais", "Résidence Le Rochechouart", "Les Horizons du Levant"... A splusione di l'immubiliare dapoi vint'anni ci hà lacatu una bella mansa di nomi orribili chè no ci avemu da trascinà sin'à a fine di a nostra vita. Di lingua corsa ben'intesu, nunda. Di l'antichi nomi, siguramente micca. Tabula rasa cù u passatu ! 
4. I lotissements  Avete rimarcatu ? A Corsica s'assumiglia à n'importa qualessa periferia di Francia. Da per tuttu, listessu paisaghji, listessi magazini, listessi lotissements. Eramu in ritardu in u sviluppu? L'avemu richjappatu. Era ora. 
5. Un hangar nant'à a RN 193  Chì passione ch'è no avemu pè u hangar. Quattru parpaings, appena di cimentu, appena di metallu, è in dui mesi hè natu un magazinu di scarpi, un centru cummerciale, o una sandwicherie lounge in un locu chì era desertu. 
6. Un parking  A Corsica hè dinù u reame di a vittura, è dunque di i parkings. Un bellu spuntinu à u sole nant'à un parking di Muriani o di Mezavia, what else ? 
7. L'argani  U sole pichja ? Circate l'umbria à u pede d'un arganu. A Corsica ùn hè u paese di e "grues" ? 
8. Un ruminzulaghju  Ciò chì hè bè in a spressione "décharge sauvage" hè a parolla "sauvage". Iè, hè in Corsica ch'ellu ci n'hè u più  ! È quale simu. 
9. U "mitage" di u liturale  Ci vulerà à truvà una traduzzione pè a parolla "mitage". Vale à dì a multiplicazione di case in un spaziu salvaticu. Da Siscu à Portivechju, d'Oletta à Coti Chjavari, nisun pezzu di liturale a s'hè francata. 
Francamente, ùn hè micca bella a Corsica chè no lascemu à e generazione future ?
    </p>
    <p>
     Scrittu u 14/09/2013  Messu à ghjornu u 19/9/2014
    </p>
   </div>
  </body>
 </text>
</TEI>
