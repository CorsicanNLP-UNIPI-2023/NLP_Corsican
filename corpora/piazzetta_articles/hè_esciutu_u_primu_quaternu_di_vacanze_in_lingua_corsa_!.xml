<TEI>
 <teiHeader>
  <fileDesc>
   <titleStmt>
    <title>
     Hè esciutu u primu quaternu di vacanze in lingua corsa !
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/He-esciutu-u-primu-quaternu-di-vacanze-in-lingua-corsa-_a1387.html"/>
     <date>
      Thu, 19 Jul 2012 21:41:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       CULTURA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Hè esciutu u primu quaternu di vacanze in lingua corsa !
   </head>
   <div type="excerpt">
    <p>
     Chjuchi, semu tutti stati traumatizati da i quaterni di vacanze. Avà, hè pussibule di falli dinù in lingua corsa.
    </p>
   </div>
   <div type="content">
    <p>
     S'è vo site custituiti di manera à pocu pressu normale, nunda chè u nome di "Passeport" vi deve dà u trimuleghju. Quale ùn hè statu traumatizatu da i quaterni di vacanze di l'estate ? In generale, si facia duie pagine d'esercizii, è dopu ci sbrugliavamu per chì i parenti si scordinu di l'esistenza di i "cahiers de vacances" sin'à l'annu chì vene. 
Ma què, era nanzu. 
A squadra d a rivista di ghjochi U Zazu prupone u primu quaternu di vacanze in lingua corsa... Ma pè i maiò. U scopu hè di fà chjucà i grandi, è perchè micca di fassi aiutà da i zitelli. 
Per i Zazinchi, "u scopu hè dinò di rispunsabilizà i maiò in quant'à l'amparera di u corsu à i so figlioli è di dà li a brama di mettesi o di rimettesi à u corsu..." 
Appena di matematiche, di storia è di geugrafia di a Corsica, di scenze... ma sempre cù a magagna. 
Allora cumpratelu puru, pruvate à fallu è circate di fà ghjucà appena i vostri chjuchi, li cambierà di a Playstation. 
3,80 €, a lista di i punti di vèndita nant'à a pàgina Facebook.
    </p>
   </div>
  </body>
 </text>
</TEI>
