<TEI>
 <teiHeader>
  <fileDesc>
   <titleStmt>
    <title>
     Un ci hè più nunda à Décathlon
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Un-ci-he-piu-nunda-a-Decathlon_a1220.html"/>
     <date>
      Sun, 27 Nov 2011 19:54:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Un ci hè più nunda à Décathlon
   </head>
   <div type="excerpt">
    <p>
     Hè una grande è bona nutizia in u mondu magnificu di a cunsumazione à buzeffu : avà ci hè un Décathlon in Aiacciu, è hè statu pigliatu d'assaltu.
    </p>
   </div>
   <div type="content">
    <p>
     À noi Corsi, a sapete bè ci piace à cunsummà. Ci piacenu i parkings di supermercati, e mascine à cartes bleues, a coda à e casce, e spese... Avemu a passione di u caddie. 
Semu poveri, ùn ci hè micca travagliu, a precarità hè sempre più impurtante, i restos du coeur in pienu sviluppu, ma a prupurzione di supermercati è di grandes surfaces hè a più forte di Francia. Hè cusì, à noi ci piace à spulà i nostri soldi, pè u più grande piacè di i grandi patroni. 
Dapoi mercuri dunque, i passiunati di caddies è di catini sò cuntenti. A marca Décathlon hà apertu un magazinu in Sàrrula, è semu passati vicinu da a guerra civile. 
Tutta a ghjurnata ci hè statu un mondu scemu. I rayons cumplettamente spachjati. À chì n'hè ripartutu cù veste Millet, à chì cun slips pè fà a bissicletta, à chì cun materiale di musculazione (chì di tutte e manere ùn serà mai utilizatu). Ci saria ancu statu una scuzzulata è trè feriti, per via d'una prumuzione nant'à articuli di piscina. 
Tuttu cuntinuveghja d'andà benissimu in Corsica. Quì cummencia u terzu mondu...
    </p>
   </div>
  </body>
 </text>
</TEI>
