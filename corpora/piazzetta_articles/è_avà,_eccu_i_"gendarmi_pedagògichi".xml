<TEI>
 <teiHeader>
  <fileDesc>
   <titleStmt>
    <title>
     È avà, eccu i "gendarmi pedagògichi"
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/E-ava-eccu-i-gendarmi-pedagogichi_a1118.html"/>
     <date>
      Sun, 19 Jun 2011 10:59:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       MAGAGNA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    È avà, eccu i "gendarmi pedagògichi"
   </head>
   <div type="excerpt">
    <p>
     Dopu à i "radars pédagogiques", eccu chì ghjùnghjenu nant'à e nostre strade i "gendarmi pedagògichi" in cartone.
    </p>
   </div>
   <div type="content">
    <p>
     Sarkozy l'avia prevenuta, a guerra contr'à l'insecurità stradale serà terribule. A lege s'hè rinfurzata contr'à quelli chì ùn rispettanu u codice di a strada è i punti nant'à u permessu saltanu di più in più in furia. Per quessa, u guvernu ùn manca d'idee. 
Dopu à l'annunziu di Claude Guéant di a stallazione di " radars pédagogiques " nant'à e nostre strade, un altru prugettu serà forse messu in ballu : i falsi gendarmi in cartone, detti "gendarmes pédagogiques". 
L'idea hè sèmplice : invece di mandà veri gendarmi pè cuntrullà a vitezza di e vitture nant'à a strada, si mettenu falsi gendarmi di taglia reale. Da luntanu, l'automobilisti ùn vedenu nunda è calanu a vitezza, pensendu ch'elli sò veri. 
È quelli chì ghjunghjenu in faccia facenu i segni cù i so lumi pè prevene ch'elli ci sò i flicchi. Iè, nunda ch'è cun "l'appels de phares" si face calà a vitezza, senza fà spese supplementarie pè u Statu. In tempu di crisa è riduzzione di funziunarii, ci vulia à pensacci. 
In Bastia i pulizzeri eranu chjamati "a pulizza gobba". Avà ci vulerà à dì "a pulizza gobba in cartone".
    </p>
   </div>
  </body>
 </text>
</TEI>
