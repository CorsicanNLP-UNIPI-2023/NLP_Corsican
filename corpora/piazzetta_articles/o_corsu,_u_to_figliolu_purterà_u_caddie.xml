<TEI>
 <teiHeader>
  <fileDesc>
   <titleStmt>
    <title>
     O Corsu, u to figliolu purterà u caddie
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/O-Corsu-u-to-figliolu-purtera-u-caddie_a1182.html"/>
     <date>
      Sun, 09 Oct 2011 17:02:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    O Corsu, u to figliolu purterà u caddie
   </head>
   <div type="excerpt">
    <p>
     « Corse, destination golfique », eccu a nova invenzione di l'ATC. I pensavamu morti cù u Padduc, i prugetti di 12 golfs novi sò di ritornu.
    </p>
   </div>
   <div type="content">
    <p>
     Amichi Corsi, sta volta ci simu in veru. Sò 12 i prugetti di golfs in Corsica chì sò surtiti da i cartoni. S'elli si feranu, n'averemu 16 à u tutale (n'avemu digià quattru). 
Ma ch'avemu da fà di 16 golfs ? 
Prima ci hè l'aberrazione ecològica. L'ATC difende a creazione di golfs appughjendusi nant'à u mudellu di a Scozzia. Hè vera chì in Portivechju ci piove quant'è in Glasgow. Per infurmazione una ghjurnata d'annacquera di Sperone currisponde à cinque ghjorni di cunsumazione di Bunifaziu. Cumu sì u scempiu di Sperone ùn bastava micca. 
Dopu ci hè u scumpientu agrìculu : di siguru, sò i terreni à vucazione agrìcula chì sò minacciati è arruvinati per fanne golfs. Pianu pianu, a Corsica si manghja e so terre agrìcule... a pagheremu cara un ghjornu. 
Ci hè a questione di i capitali : quale pò investisce per fà un golf in Corsica, for'di i maffiosi ? Sapemu chì e pressioni di u milieu, ci n'hè di più in più... 
Ci hè dinù a quistione di l'à cantu à i golfs.I prugetti s'accumpagnanu di speculazione immubiliare : ottelli, campings, residenze ecc... 
Infine, ci hè a quistione di a scelta di sucetà. A clientela chì utilizerà i golfs serà ricca è strangera. Forse l'impiegati seranu Corsi è sò elli chì punteranu i caddies. 
Yves Tozzi, u presidente di a lega corsa di golf dice cusì : « le golf est un moyen de garder nos enfants chez nous, tout en les ouvrant sur l’extérieur en les confrontant à la clientèle étrangère ». 
Detta di sta manera, hè più chjara... 
Eccu l'idea chì Vanina Pieri difende à l'ATC. Da leghje : L’ATC souhaite fédérer les acteurs de la filière golfique. 
L'anni passanu, è simu sempre à sicutera. Si parla sempre di sviluppu, ma u populu ellu ferma sottu sviluppatu. Sò sempre i listessi chì s'arricchiscenu. In fine di contu, trà caddie è catinu, ci hè pocu...
    </p>
    <p>
     Eccu un strattu d'Ambiente cù i 16 golfs di Corsica :
    </p>
   </div>
  </body>
 </text>
</TEI>
