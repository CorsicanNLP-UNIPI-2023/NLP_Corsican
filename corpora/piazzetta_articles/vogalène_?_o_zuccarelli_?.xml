<TEI>
 <teiHeader>
  <fileDesc>
   <titleStmt>
    <title>
     Vogalène ? O Zuccarelli ?
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Vogalene-O-Zuccarelli_a1694.html"/>
     <date>
      Wed, 26 Mar 2014 00:38:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       MUNICIPALI-2014
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Vogalène ? O Zuccarelli ?
   </head>
   <div type="excerpt">
    <p>
     Chì ne surterà di sta brutta campagna chì dà a voglia di rende à tutti ? Dumenica, u scrutinu diventa un referendum.
    </p>
   </div>
   <div type="content">
    <p>
     À sente i candidati in Bastia dumenica sera, tuttu u mondu avia vintu. Zuccarelli era cuntentu d'esse in testa. Simeoni era felice di pudè piglialli a merria è d'avè fattu un risultatu storicu. Tatti perchè hè diventatu "l'homme-clé" cun pochi mezi. Bon, Milani era appena menu felice ma cuntava pisà nant'à u segondu giru. Simoni perchè hè statu a revelazione di a campagna ricunnisciutu da tutti cum'è bunissimu candidatu. Fanti perchè ùn era micca l'ultimu è Baccarelli perchè hà fattu 2%. 
Ma luni, e cose anu scambiatu in furia. Fendu i calculi, omu s'avvede chì Gilles Simeoni ùn pudia vince solu. O allora di troppu pocu. Troppu risicatu, ci vole à fà un'alleanza. 
A seguita a cunniscite, pocu à pocu si custruisce un'unione Simeoni-Tatti-Milani, senza Eric Simoni. 
Da a vittoria di dumenica sera, tuttu u mondu s'hè trovu in una disfatta : a diritta li dispiace d'andà cù a manca, a manca li dispiace d'andà cù a diritta, à i naziunalisti anu l'impressione d'esse i curnuti di a storia, à Corsica Libera u stumacheghju d'esse scantati. Certi cantanu "mi ne vocu à cantà, cun Tatti è cun Milani..." 
Ancu Milou perde... u so sonotone (a dice Corse-Matin). 
L'alleanza ùn piace à nimu, ma ci vulia à fanne una per caccià quelli chi sò à u pudere dapoi 50 anni. 
Nant'à u web tuttu u mondu hè in deprima è hà l'impressione di perde qualcosa. Insulte, parapiglia è teni. Tuttu u mondu hè traditore di l'altru. 
À tal puntu chì certi dillusi di diritta, di manca è naziunalisti dicenu vutà à... Jean-Jean à u segondu giru. È i partigiani di Zuccarelli di ripiglià l'argumenti di... Corsica Libera. 
Cumprumissione ? O sola manera pragmatica di caccià à Zuccarelli è d'ottene una vittoria storica ? 
A situazione ùn piace à nimu. In cità l'ambianza s'ingattivisce. Tuttu u mondu vole rende ? Ma ci hè peghju : da u cantu di Zuccarelli, omu torna à crede à a vittoria. 
Torna più forte : Jean-Jean parla di "arrangements politiciens dictés par des intérêts personnels". Ellu, l'omu di u "conclave de Venacu", passatu da u fondu di a lista à l'esecutivu di a CTC, dà e lezzioni... 
Allora eccu, dumenica chì vene serà sia una "vittoria à a Pyrrhus", sia nova disfatta di Ponte Novu, sia una vittoria storica. Và bè avemu capitu, nimu serà d'accunsentu è sta campagna lascerà e tracce. 
U scrutinu hè diventatu un referendum. Per o contru à Zuccarelli ? Stop o torna vinti anni di zuccarellisimu ? Hè a sola dumanda chì vale. 
Vogalène ? O Zuccarelli ?
    </p>
   </div>
  </body>
 </text>
</TEI>
