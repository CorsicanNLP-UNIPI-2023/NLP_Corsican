<TEI>
 <teiHeader>
  <fileDesc>
   <titleStmt>
    <title>
     I cugnomi di i paesi u Nebbiu
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/I-cugnomi-di-i-paesi-u-Nebbiu_a2516.html"/>
     <date>
      Thu, 26 Jan 2017 11:17:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       MAGAGNA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    I cugnomi di i paesi u Nebbiu
   </head>
   <div type="excerpt">
    <p>
     À ogni paese, u so cugnome scherzosu. Quandu sò stati dati, da quale è perchè ùn si sà. Certe volte ùn si capisce micca u sensu. Ma sò a prova chì dapoi sempre, i Corsi anu purtatu un sguardu scherzosu nant'à elli.
    </p>
   </div>
   <div type="content">
    <p>
     U Nebbiu si scumpartia à l'Età di Mezu in cinque pieve : Ròsulu, Bivincu, San Quilicu, Santu Petru Vechju è a pieve di Nebbiu (ingiru à San Fiurenzu).
    </p>
    <p>
     Eccu una carta di e pieve medievale, d'appressu à e ricerche di Geneviève Moracchini-Mazel :
    </p>
    <p>
     E cumune attuale
    </p>
    <p>
     I cugnomi
Barbaghju  Barbaghjacci stradaghjoli o stoghjabarba. « Stradaghjoli » in u sensu di vagabondi, circataghji. « Stoghjabarba » hè un ghjocu di parolle cun l'elementu «barba» di barbaghjacci ; stughjà = asciuvà, da e parti di Bastia è u Nebbiu. À sapè sì «stughjassi a barba» vole dì qualcosa, esse bruttu o pulitu ? Ùn si sà. 
Ferringule  Ferringulesi gattivi arnesi, o manghjacalvesi, o cipullai, o pignulai. Facianu o vindianu e pìgnule (stuvigli di terra o di tigliu, testi, tiani ecc... in francese « poteries »). 
Oletta  Olittesi settegunnelle. « Sette rote » vole dì ch'elli cambiavanu spessu d'avisu, d'opinione. 
Olmeta  Olmitesi scapafiche. Tagliavanu e fiche, l'arburi ma perchè ? Per pigliassi a frutta ? Ùn si sà. 
Patrimoniu  Patrimuninchi arrubaboi o buiatteri.
    </p>
    <p>
     San Fiurenzu  Sanfiurenzinchi granuchjaghji, spellagranochje. Perchè u paese si trova in una regione padulosa induve ci sò e granochje è chì l'abitanti di sti lochi sò riputati per manghjà st'animali. Sò i nostri froggies. 
U Poghju d'Oletta  Pughjulacci currighjulini. Facianu i "curghjoli" o "currighjoli", vale à dì cinte di coghju. 
Vallecalle  Vallecallesi arrubacampane. 
A Pieve  Piuvitani cudanelli. Maligni cum'è a volpe (chjamata "cudanella" per via di a so coda). 
Rapale  Rapalinchi fumiconi o tagliaschinchi. Fumicuti forse in u sensu di pretensiunuti ? Tagliaschinchi serà cum'è « coupe-jarrets » in francese, vale à dì taglià l'anche à a ghjente per arruballe. 
Santu Petru  Santupetracci scornaboi. 
San Gavinu  Sangavinacci zinzirinzì , per dì « sunadori di viulinu ». 
Muratu  Muratinchi pulendoni. 
Rutali  Rutalacci balluttoni o cuccai = manghjadori di cucchi ? O i chjappanu per vendeli ?
    </p>
    <p>
     Da leghje
Nebbiu, d'Antoine Marchini, CRDP di Corsica, 2011 da leghje quì 
Cunniscenza di u Nebbiu, di Luigi Giacomoni, edizione Graziani, 1987
    </p>
    <p>
     Una precizione ? Una spiegazione ? Lasciateci un messagiu !
    </p>
   </div>
  </body>
 </text>
</TEI>
