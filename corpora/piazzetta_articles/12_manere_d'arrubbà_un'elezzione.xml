<TEI>
 <teiHeader>
  <fileDesc>
   <titleStmt>
    <title>
     12 manere d'arrubbà un'elezzione
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/12-manere-d-arrubba-un-elezzione_a2302.html"/>
     <date>
      Tue, 01 Dec 2015 14:14:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    12 manere d'arrubbà un'elezzione
   </head>
   <div type="excerpt">
    <p>
     E tecniche d'arrubecciu eletturale sò parechje. Pudemu esse fieri, unepoche l'avemu inventate noi. E cunniscite tutte ?
    </p>
   </div>
   <div type="content">
    <p>
     1. E false precure
Sò sempre appreziate assai da i candidati è da i so partigiani. À tal puntu chì in campagna, a ricerca di precure hè diventata u sport numeru unu. 
È u seriu d'un candidatu si misura à a so quantità di precure. Ùn si sente dì ogni tantu chì tale o tale candidatu chì : "il a bien travaillé, il a deux cents procurations". Una certa idea di u "travagliu"...
    </p>
    <p>
     2. Fà vutà i morti
Un'antica legenda nustrale degna d'una BD di Pétillon, i morti chì votanu ? Andate chì di quandu in quandu, ci ne serà sempre qualchidunu chì vota sempre... 
È allora ? Ùn hè micca peghju ch'è di festighjà u ritornu di i morti per Halloween. Ma mancu i morti ùn sò liberi di vutà per qual'elli volenu...
    </p>
    <p>
     3. Ingunfià e liste
S'ellu ùn si pò trafficà u risultatu finale, si pò sempre pruvà di trafficà appena e liste. Ùn hè micca senza risicu s'è vo vi fate chjappà.
    </p>
    <p>
     4. Vutà parechje volte
Tempi è tempi... pare finita l'epica induve l'urne eranu digià piene NANZU à l'apertura di u scrutinu.
    </p>
    <p>
     5. L'inviluppu (o u bigliettinu) à chjave
Cumu mette a pressione à un'elettore è verificà s'ellu hà vutatu bè ? Un bon direttore di scagnu vi dicerà ch'ellu hè semplice, basta di dalli un inviluppu o un biglittinu "à chjave". Vale à dì marcatu d'un segnu chì permetterà à quellu chì l'hà messu di verificà à u mumentu di u spogliu.
    </p>
    <p>
     6. A pressione di u "chantage à l'emploi"
Prumette una piazza, un postu o puru un veru travagliu in cambiu d'un votu. Ma l'impieghi publichi ci n'hè di menu in menu è e pressione ci n'hè di più in più. 
Ghjucà cù e vite di a ghjente, ùn hè viulenza quessa ?
    </p>
    <p>
     7. Cumprà i voti
Si ne sente sempre parlà durante e campagne e più arrabbiate. Si sente dì chì certi averianu cumpratu una precura 50, 100 o 200 €... 
Ma cumu mai nimu s'hè fattu chjappà, ùn esiste micca.
    </p>
    <p>
     8. I "charters eletturali" è i biglietti d'aviò di rigalu
I più giovani ùn anu micca cunnisciutu l'affari di i "charters électoraux" in l'anni ottanta. Eranu i candidati chì pagavanu i biglietti d'aviò di l'elettori, per ch'elli venghinu à vutà. 
Ma quessa dinù, ùn esiste più ch'è in Africa, nò ?
    </p>
    <p>
     9. Prumette un mercatu, una suvvenzione...
Prumette un mercatu à un'intrapresa per chì tutti i so impiegati votinu per un candidatu, hè cunsideratu cum'è un attu di curruzzione o nò ? 
È per ciò chì hè di e suvvenzione à e cummune, à l'associ nanz'à l'elezzione ? 
Ci sò merri, capi d'intrapresa è presidenti d'associ chì temenu certi colpi di filu a vigilia d'un'elezzione...
    </p>
    <p>
     10. U stampinu "l’électeur ne peut se déplacer"
L'elezzione territuriale di u 1998 hè stata l'ultima grande elezzione annulata per mutivu di froda. A star di tandu hè a cummuna d'Antisanti. A storia hè cuntata in u giurnale Libération : 
"La commune d'Antisanti, en Haute-Corse, se distingue dans le lot par l'utilisation intensive du tampon «L'électeur ne peut signer lui-même», apposé 14 fois sur une liste de 320 inscrits. «Ce tampon n'est utilisable que dans des cas rares et bien définis, comme l'amputation des deux mains, note Alfonsi. Or, le bureau d'Antisanti en a autant que toute la Corse réunie.»"
    </p>
    <p>
     11. Arrubà i listini eletturali
In Bastia ùn ci hè micca petroliu, ma ùn mancanu l'idee quand'ellu si tratta d'elezzione. L'annata di u 1986 fù quella di i genii : l'Argentina avia Maradona, Bastia avia u so staff zuccarellistu. 
Di marzu si vota per e legislative. Chjosu u scrutinu, i quaterni devenu esse purtati da i scagni di votu à a prefettura. Ma ci n'hè unu chì hà avutu un'idea tremenda : piattà i veri quaterni à a surtita di u spogliu... è rimpiazzalli da quaterni falsificati. Le casse du siècle, Goodfellas è Ocean's Eleven in Bastia. 
Ma l'affare surtitu da un cerbellu malatu ùn viaghjerà micca. Subbitu ci sò accuse di froda. A cummissione di cuntrollu parlerà di "entreprise frauduleuse de grande envergure". Ci seranu parechje cundanne. L'elezzione serà annullata da u Conseil constitutionnel per mutivi di "listes d'émargement falsifiées" è "procurations irrégulières"... è a lege scambiata à posta. Per via di quessa, l'assessore ùn puderà più firmà à a piazza di l'elettore. 
L'essenziale hè di participà.
    </p>
    <p>
     12. U frigò
U votu contr'à un frigò, un lavapiatti, una televisiò, un bonu per empie u caddie à u Super U... Ùn esiste più ? Hein ch'ellu ùn esiste più ? Ùn si face micca di prufittà di a miseria, neh ?
    </p>
   </div>
  </body>
 </text>
</TEI>
