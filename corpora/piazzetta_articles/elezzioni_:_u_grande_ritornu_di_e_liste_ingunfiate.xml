<TEI>
 <teiHeader>
  <fileDesc>
   <titleStmt>
    <title>
     Elezzioni : u grande ritornu di e liste ingunfiate
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Elezzioni-u-grande-ritornu-di-e-liste-ingunfiate_a1664.html"/>
     <date>
      Tue, 07 Jan 2014 10:14:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       MUNICIPALI-2014
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Elezzioni : u grande ritornu di e liste ingunfiate
   </head>
   <div type="excerpt">
    <p>
     Più di 30% di novi scritti nant'à e liste eletturale in Portivechju, induve avemu francatu i 10.000 elettori pè 11.000 abitanti.
    </p>
   </div>
   <div type="content">
    <p>
     È voi chì pensavate chì e nostre vechje tradizione si perdianu. Pensate ! 
Torna appena è in Portivechju c'eranu di più elettori chè d'abitanti. U situ Alcudina ci dice chì : 
"A ce jour, ce sont 10 008 électeurs qui sont inscrits à Porto-Vecchio pour une population de 11 309 habitants" 
Più di 1500 novi scritti nant'à e liste, ci dice Alta Frequenza. Sariamu passati cusì da 7425 à più di 10.000 elettori. 
Bastia dinù cunnosce una bella crescita cù 2800 novi scritti ci dice Corsica Infurmazione. 
Messi in causa : i residenti aurupeani, chì ponu vutà pè un'elezzione municipale, scritti di manera massiccia da i capi d'impresa chì l'impieganu. Di chè pisà per avè i mercati attribuiti da e municipalità (più di 500 in Portivechju, quantunque...) 
Uvrieri strangeri, poveri, pagati pocu è pigliati à calci in culu da i so patroni, è in più di quesa, ubligati di vutà... Eccu a realità. 
Ma di siguru, ùn hè chè una voce chì corre. Sò e gattive lingue chì dicenu cusì. È e pressioni ùn esistenu micca in Corsica, tuttu u mondu a sà.
    </p>
   </div>
  </body>
 </text>
</TEI>
