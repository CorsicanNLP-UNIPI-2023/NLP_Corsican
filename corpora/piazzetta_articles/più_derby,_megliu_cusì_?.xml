<TEI>
 <teiHeader>
  <fileDesc>
   <titleStmt>
    <title>
     Più derby, megliu cusì ?
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Piu-derby-megliu-cusi_a1565.html"/>
     <date>
      Fri, 10 May 2013 23:28:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       TRIBUNA-DI-I-LETTORI-AZEZI
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Più derby, megliu cusì ?
   </head>
   <div type="excerpt">
    <p>
     Avemu ricevutu da un lettore stu puntu di vista nant'à a sanzione di a LFP pè i derbies di l'annu prussimu.
    </p>
   </div>
   <div type="content">
    <p>
     È s'ella era una bona nutizia ? M'aghju da fà minà, ma a dicu quantunque. 
Mi spiegu. 
OK, Thiriez hè u number one di l'anti-corsi, à crede chì a LFP hè un'annexe di a CFR.  OK per quelli chì cunnoscenu u ballò, in ogni derby di u mondu, ch'ellu sia in Grecia, in Inghilterra, in Argentina o in Italia ci sò magagne è pruvucazione. Fà biscà à l'altru hè una regula di stu sport. Hè cusì. 
Ma "delucalizà" i derbies corsi in paese strangeru hà parechji avantagi : 
- evità a cummedia di u carnavalescu Alain Orsoni nanzu è dopu à a partita. U derby in Furiani hè statu un grande mumentu di teatru (parlava di "comportements criminels"). Ancu s'ellu hà fattu ride à tutti, ùn ci n'hè bisognu.  - evità e cunnerie di i supporters, di u livellu "ACA gaulois" contr'à "Bastiacci sardacci". Micca terribule, nò ?  - evità di sente e cunnerie di u stile "il faut qu'on donne une bonne image de la Corse". A fiure chì i francesi anu di noi serà sempre gattiva è i Corsi seranu sempre viulenti, gattivi, scrucconi è corci. Ùn vale a pena di facci tene caru da elli. 
Perchè iè, ci hè un'ambianzaccia tesa in i derbies corsi. Sò spechju d'una sucetà corsa chì hè malata. Hè una cuncentrazione durante 90 minuti di sta sucetà muribonda, è ùn avemu micca bisognu d'aghjustanne. 
È forse dinù, evità un drama. Torna appena è un Bastiacciu perde un ochju per via d'una petra lampata da un aceistu. A bomba agricula mandata da i bastiacci in JB Poli à l'andata ùn era forse tantu intelligente non più. 
Forse, ci vulerà à calmassi appena. 
Eccu, ùn serete micca d'accunsentu cù mè è m'aghju da fà trattà di tuttu, ma ci vulia à dilla.
    </p>
   </div>
  </body>
 </text>
</TEI>
