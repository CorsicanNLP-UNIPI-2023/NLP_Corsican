<TEI>
 <teiHeader>
  <fileDesc>
   <titleStmt>
    <title>
     Noi, avemu Alertator
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Noi-avemu-Alertator_a1194.html"/>
     <date>
      Mon, 24 Oct 2011 12:37:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Noi, avemu Alertator
   </head>
   <div type="excerpt">
    <p>
     Un ghjornu, forse chì voi dinù ferete una cunferenza di stampa per dì : "nò, ùn sò micca eiu Alertator".
    </p>
   </div>
   <div type="content">
    <p>
     Cunnisciate Terminator, Musclor, Skeletor, Predator, X-or, Albator, Patator... 
In Corsica aviamu digià Pinzdestructor (parechji articuli da leghje nant'à u situ Ultras Bastiacci è a so intervista data in A Pian d'Avretu), c'era ancu Incinérator  è u Moussor. 
Avà, avemu ancu à "Alertator" in Aiacciu (da leghje in Corse-Matin), un mantacatu chì face l'alerta à a bomba in e scole aiaccine. 
Sin'à quì u rollu d'Alertator hè piuttostu goffu, ma face surride. Nunda à chì vede cù a vita appena di più passiunante di Terminator è di Musclor, ma bon. 
Induve si ride menu, hè chì qualchissia hà vulsutu denunzià à Alertator, dicendu à a pulizza ch'ellu era Félix Bonardi (vede Corse-Matin). 20 ore di guardia à vista, pè ghjustificà ch'ellu ùn era micca ellu Alertator... 
Dunque oghje, in Corsica, vi pudete fà una guardia à vista di 20 ore per dì ch'è vo ùn site micca un tontu chì si face chjamà Alertator, unicamente perchè un altru tontu v'hà dinunziatu à i flicchi. 
Si passa cusì in Corsica, in u 2011...
    </p>
   </div>
  </body>
 </text>
</TEI>
