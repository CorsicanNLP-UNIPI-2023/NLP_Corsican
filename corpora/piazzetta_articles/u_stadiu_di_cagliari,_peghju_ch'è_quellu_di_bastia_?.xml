<TEI>
 <teiHeader>
  <fileDesc>
   <titleStmt>
    <title>
     U stadiu di Cagliari, peghju ch'è quellu di Bastia ?
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/U-stadiu-di-Cagliari-peghju-ch-e-quellu-di-Bastia_a1846.html"/>
     <date>
      Fri, 30 May 2014 00:28:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       E-news-a-l-accorta
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    U stadiu di Cagliari, peghju ch'è quellu di Bastia ?
   </head>
   <div type="excerpt">
    <p>
     Stadiu troppu vechju, partite à porte chjose, tribune pruvisorie... A situazione di u club di Cagliari hè guasi peghju ch'è quella di Bastia. Attenti, a storia hè un pastizzu di quelli maiò.
    </p>
   </div>
   <div type="content">
    <p>
     U presidente di u Cagliari Calcio, Massimo Cellino hà cunfirmatu ch'ellu lasciava u so club à un fondu d'investiscimentu americanu. Hà dettu ch'ellu a facia "per il bene della Sardegna", è ch'ellu era fiaccu di battesi per u stadiu. 
Ci vole à dì chì u club sardu si ritrova in un pastizzu, peghju ch'è quellu di Furiani. Attenzione, hè cumplicata. 
U stadiu storic di u Cagliari Calcio, hè u Sant'Elia. Hè statu custruitu in u 1970, dop'à u solu tìtulu di campione di u club sardu. U stadiu hà ancu ricevutu partite di a cuppa di u mondu 1990. Ma cummencia à esse vechju è periculosu pè riceve a ghjente. Hè chjosu di ghjennaghju 2012. Tandu Cagliari ghjoca à porte chjose, senza nisun sustenidore. 
U presidente Cellino decide allora d'andà à ghjucà e so partite in casa in Trieste... à 1000 chilometri di Cagliari. 
Una suluzione pruvisoria hè trova. In tantu ch'ellu si face un stadiu novu, Cagliari ghjucherà in una cummuna vicina, à Quartu Sant'Elena, in u stadiu Is Arenas. Ma à partesi u terrenu, ùn ci hè nunda. Si custruiscenu allora quattru tribune "pratichèvule" (hum...) à corri corri. 
Ma cum'è in Corsica, l'affari ùn sò micca semplici. A ghjustizia mette in causa u presidente Cellino d'avè fattu pressione per accelerà i travaglii per custruisce un stadiu pruvisoriu d'Is Arenas. Sette persone si truveranu in prigiò (è dinù u presidente Cellino). È ùn si ghjoca micca subbitu. Certe partite si ghjocanu à porte chjose, dopu solu cù un mezu stadiu apertu à u publicu, eppò ancu partite nant'à terrenu neutru... 
Dop'à parechji imbroglii, u club s'intuppa cù l'autorità è decide d'abandunà Is Arenas per turnà à parte in... Trieste. 
Per finisce, u club rossu è turchinu decide di vultà à u Sant'Elia, fendu unepochi di travagli. Hè per quessa ch'elle ci sò tribune pruvisorie, messe nant'à e tribune in bettone. Hè forse u solu stadiu à u mondu chì hè cusì. 
Curagiu amichi sardi. In quant'à noi, avemu aspettatu vint'anni per avè un stadiu in Bastia chì s'assumiglia à un veru stadiu. Ma avà ch'ellu hè custruitu, hè digià vechju...
    </p>
   </div>
  </body>
 </text>
</TEI>
