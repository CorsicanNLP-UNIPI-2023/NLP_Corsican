<TEI>
 <teiHeader>
  <fileDesc>
   <titleStmt>
    <title>
     Frédéric Hantz pè a lingua corsa obligatoria
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Frederic-Hantz-pe-a-lingua-corsa-obligatoria_a1103.html"/>
     <date>
      Tue, 24 May 2011 00:39:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Frédéric Hantz pè a lingua corsa obligatoria
   </head>
   <div type="excerpt">
    <p>
     L'intrenore di u Sporting (chì serà da quì à pocu canunizatu) hà dettu ch'ellu vulia impone corsi di corsu à i so ghjucadori quist'annu chì vene.
    </p>
   </div>
   <div type="content">
    <p>
     S'ellu cuntinuveghja cusì, Frédéric Hantz puderà presentassi da quì à pocu à l'elezzioni. 
Dopu à avè purtatu u Sporting à u titulu di campione (allora ch'ellu era mortu annu passatu à st'epica) l'intrenore hà turnatu à fà forte sabbatu passatu, durante a grande festa chì era prugrammata à a sala di e feste di Biguglia. 
Un dibattitu era organizatu nant'à dui temi : « L'impurtanza di u Sporting in a sucetà corsa » è « Chì avvene per un club identitariu in u futbol mudernu ». I participanti eranu Antoine Belloni, Didier Rey, Marcu Biancarelli, Michel Sorbara, Victor Sinet, Pierre-Jean Luccioni, Jean Pruneta, Didier Beaune, in più di u presidente è di l'intrenore di u SCB. 
U dibattitu era passiunante (ma troppu cortu !) è s'hè parlatu di e difficultà di mantene un'anima è un'identità in un futbol di più in più mundializatu è induve u soldu face tuttu. 
Hantz hà insistitu nant'à l'impurtanza di a furmazione è d'appughjassi nant'à ghjucadori di u lucale (qualsiasi u club). 
Hà dettu dinù ch'ellu era impurtante di trasmette a storia è i valori di u Sporting è di a Corsica à i ghjucadori chì ghjunghjenu, giovani di u centru di furmazione o prufessiunali... è dunque ch'elli averanu corsi di corsu l'annu chì vene ! Per quessa, s'hè fattu sciaccamanà da u publicu di a sala (averemu a videò da quì à pocu !) 
Una volta di più, sò quelli di fora chì vènenu à spiegacci ciò chì duveria esse statu fattu dapoi un pezzu ! L'obligazione di a lingua ùn duveria mancu più esse un dibattitu è ùn deve micca esse una quistione pulitica. 
Allora, à quandu qualchì parolla d'un futbalore di Bastia in lingua corsa ? U messagiu mandatu saria forte. Sì Chimbonda avessi parlatu corsu, forse tutti sti prublemi ùn sarianu accaduti tandu... Qual'hè chì sà ? 
È i nostri omi pulitichi, quandu a capisceranu quessa ?
    </p>
   </div>
  </body>
 </text>
</TEI>
