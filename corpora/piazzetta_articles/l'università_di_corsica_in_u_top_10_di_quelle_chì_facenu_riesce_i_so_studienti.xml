<TEI>
 <teiHeader>
  <fileDesc>
   <titleStmt>
    <title>
     L'università di Corsica in u top 10 di quelle chì facenu riesce i so studienti
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/L-universita-di-Corsica-in-u-top-10-di-quelle-chi-facenu-riesce-i-so-studienti_a1954.html"/>
     <date>
      Mon, 22 Sep 2014 14:48:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    L'università di Corsica in u top 10 di quelle chì facenu riesce i so studienti
   </head>
   <div type="excerpt">
    <p>
     L'articulu hè statu publicatu nant'à u situ di u Mondu è hè intitulatu "Les universités qui font le mieux réussir leurs étudiants".
    </p>
   </div>
   <div type="content">
    <p>
     Hè forse quessa a più bella risposta à u Statu chì blocca a signatura di a cunvenzione cù l'università (à u prefettu ùn li piace a parolla "cuufficialità"). 
In Corti a percentuale di riescita pè i studienti di prima annata hè di 50,6 %, ciò chì porta l'Università à l'ottesima piazza di a classifica. 
Da leghje nant'à Le Monde : Les universités qui font le mieux réussir leurs étudiants.
    </p>
    <p>
     Hè forse segnu chì in e piccule università (a prima di a classifica hè Albi), i studienti sò megliu accumpagnati ch'è in l'anonimatu di e grande università è i grandi amphis. 
Ben intesu, l'azezi truveranu sempre à dì. Si senterà chì in Corti si danu l'annate à i studienti, senza fà troppu casu à u livellu. 
Invece, si pò pensà chì l'inquatramentu di l'insignanti hè forse più forte ch'è in altrò. Si puderia parlà dinù di e filere cum'è a PACES (Première Année Commune des Etudes de Santé) per quelli chì volenu fà medicina, o a scola d'ingenieri Paoli Tech. Si ne parla pocu ma sò piuttostu riescite. 
Invece, puderia dumandassi omu ciò ch'ellu si face di i nostri giovani chì sortenu da a scola micca diplumati. A Corsica hè una di e regione chì hà a prupurzione a più forte di 20-24 anni senza diplomi è quessa hè inchietante in veru. 
Quelli chì piantanu i so studii in fine di prima annata sò 24,8 %. 
Una sucetà chì ùn incuragisce micca a cunniscenza è i studii hè una sucetà chì và male. 
"Da rifletteci", dicia quellu...
    </p>
   </div>
  </body>
 </text>
</TEI>
