<TEI>
 <teiHeader>
  <fileDesc>
   <titleStmt>
    <title>
     E più grande invasione turchine
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/E-piu-grande-invasione-turchine_a2145.html"/>
     <date>
      Tue, 03 Feb 2015 19:37:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       FUTBOL
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    E più grande invasione turchine
   </head>
   <div type="excerpt">
    <p>
     A mezafinale Monaco - Bastia serà l'occasione d'un impurtante spiazzamentu d'accaniti. È l'occasione per noi di vultà nant'à i spiazzamenti maiò di a storia di u Sporting.
    </p>
   </div>
   <div type="content">
    <p>
     1972 : in Parigi (finale contr'à l'OM)
U 1972 hè l'annata di a prima finale di cuppa di Francia à u Parcu di i Principi. U SECB si ritrova contr'à l'OM chì hè campione. Marca dinù u primu spiazzamentu massicciu di Corsi. Disgraziatamente, n'avemu poche fiure.
    </p>
    <p>
     Ma in l'isula cum'è ind'è a diaspora studientina di Nizza è di Parigi, hè in traccia di passassi qualcosa. Hè u mumentu di a presa di cuscenza identitaria, di e prime rivendicazione. 
Hè u principiu di u "miraculu di u settanta". È u fattu di ritruvassi cusì numerosi in terra frestera, à fà sventulà a testa mora, face piglià cuscenza à certi Corsi ch'elli anu a so identità propia. 
L'ARC ne prufitta è distribuisce 30.000 stampini (tracts) per l'occasione.
    </p>
    <p>
     1978 : in Torino, in cuppa d'Auropa
15.000 Corsi ùn anu vulsutu mancà l'occasione di vede a squadra bastiaccia ghjucà in Italia, in ottesimi di finale di a cuppa di l'UEFA. Cunniscite a storia : u grande Torino, a neve, Krimau è i so guanti rossi... 
Da leghje : Era un 7 di dicembre in Turinu 
Disgraziatamente, custì dinù avemu poche fiure di u publicu è di i sustenidori corsi. Peccatu d'avè cusì pochi ricordi d'un viaghju èppicu.
    </p>
    <p>
     Pè u piacè ci turnemu à mette un colpu di Vangelis.
    </p>
    <p>
     1981 : in Parigi, pè a finale contr'à Saint-Etienne
Trè anni dop'à l'epupea di u 77/78 in cuppa d'Auropa, Bastia ghjunghje in finale di a cuppa di Francia. Trova à Saint-Etienne, campione di Francia quist'annu. 
I sustenidori corsi metteranu un tazzu infernale à u Parcu è Thierry Roland dicerà chì "la Marseillaise a été chahutée..."
    </p>
    <p>
     Sta volta, Bastia vince è u ritornu triunfale in Corsica serà d'antulugia.
    </p>
    <p>
     1992 : in cuppa, à Nizza
Cascatu in segonda divisione, i turchini strazieghjanu. A cuppa di Francia serà l'occasione di discità i sustenidori chì dormenu è a piccula squadra di René Exbrayat ghjunghjerà sin'à a mezafinale, contr'à l'OM. Chì ùn si ghjucherà mai. 
Forse, saria statu megliu di fassi eliminà. 
Ma l'ottesimi di finale in Nizza, contr'à u nemicu odiatu, serà l'occasione d'un spiazzamentu d'erdiavule. Dui battelli pieni à tappu, un'ambianza di tonti in una tribuna riservata per l'occasione à 5000 Corsi scatinati, baruffe in ogni locu è bombe nant'à u terrenu, un CRS pigliatu à calci da Pierrot Bianconi... 
U futbol di l'anni 90, un altru mondu. Ùn pare mancu vera sta storia.
    </p>
    <p>
     5000 Corsi à u Stadiu di u Ray...
    </p>
    <p>
     Una bona ambianza nant'à u terrenu...
    </p>
    <p>
     Dumandate à Jean-Philippe Mattio, u capitanu di Nizza...
    </p>
    <p>
     U ballò di l'anni 90, quelli chì ùn l'anu micca campatu ùn ponu mancu imaginà ciò ch'ellu era...
    </p>
    <p>
     D'altri detaglii è articuli nant'à u situ Corse Football, i resiconti di PZD  è altri ritratti nant'à Camperemu.
    </p>
    <p>
     2001 : in cuppa di a Lega à Monaco
L'annu 2001 vede u publicu bastiacciu riprincipià a tradizione di i spiazzamenti massicci. L'occasione serà un... ottesimu di finale di cuppa di a lega à Monaco. 
4000 sustenidori (in settimana !) metteranu l'ambianza à Louis II. 
Ma a tradizione in Bastia hè di mancà l'occasione impurtante. Bellu spiazzamentu, ma macciacciu è grande desillusione dop'à l'eliminazione.
    </p>
    <p>
     2002 : à Saint-Denis, in finale contr'à Lorient
20.000 Corsi in Parigi, è una di e più grosse vergogne di a storia di u Sporting. 
Partita indegna per forse u spiazzamentu u più impurtante di sustenidori corsi, per una finale chì Bastia duvia vince quarante volte. 
Orribile.
    </p>
   </div>
  </body>
 </text>
</TEI>
