<TEI>
 <teiHeader>
  <fileDesc>
   <titleStmt>
    <title>
     Agostu 1662 : a fine di a guardia papale corsa
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Agostu-1662-a-fine-di-a-guardia-papale-corsa_a1921.html"/>
     <date>
      Tue, 05 Aug 2014 14:31:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       CULTURA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Agostu 1662 : a fine di a guardia papale corsa
   </head>
   <div type="excerpt">
    <p>
     Oghje, a prutezzione di u papa hè assigurata da a guardia sguizzera. Ma a sapiate chì prima, a guardia papale era corsa ?
    </p>
   </div>
   <div type="content">
    <p>
     In fine di u mese d’agostu, serà l’anniversariu di a disparizione di a guardia corsa di u papa. 
Dapoi l’epica di i primi tempi di a Roma cristiana, i Corsi eranu i « bodyguards » puntificali è facianu a pulizza in a Cità Eterna. In Roma, aviamu a nostra chjesa (San Crisogonu), u nostru terzeru (Trastevere) è a carica di l’ordine publicu in a cità. À a fine di u XVIu seculu, ci sò trà 600 è 800 Corsi in l'armata puntificale. Ùn vi pare nunda ? 
Ma u 20 d'agostu di u 1662, schjatta "l'affare di a guardia corsa". Nasce un'imbrogliu trà i Corsi è i Francesi (digià...) per sbandisce a guardia puntificale. 
Hè un pastizzu appena cumplicatu, ma circhemu di spiegà : Tandu u rè di Francia cerca di ripiglià e terre d’Avignon è assicurà a so putenza contr’a u rè di Spagna. Per quessa ci vole à distabilizà u papa, Lisandru VII. 
Manda in Roma u Duc de Créquy, accumpagnatu da i so suldati. I suldati, pruvucatori, insultanu è techjanu di colpi dui suldati corsi di a guardia puntificale. 
I suldati di u Duc de Créquy sò sanziunati da u Papa, ma a sanzione ùn hè ghjudicata abbastanza forte pè i Corsi inghjuliati, è chì decidenu di... fassi ghjustizia da per elli. 
Hè cusì chì u 20 d'agostu di u 1662, i Corsi si ne piglianu à i Francesi è tiranu nant'à u carrozzu di l'imbasciatore francese in Roma. Ci sò parechji feriti è morti. 
U papa si scusa, dà tutte e terre vulsute da u rè di Francia ma stu « Roi Soleil » (bellu scuru, stu sole per noi) dumanda dinù di licenzià a guardia corsa. 
Parechji Corsi sò cundannati à morte, certi sò mandati in galera, è u ritornu in terra corsa hè difesa per tutti. Ma Louis XIV ne vole sempre di più, è dumanda ch'ella sia custruita una "piràmida d'infamità" incù ghjasteme à l’indirizzu di i Corsi. U rè di Francia face ancu minà una muneta per festighjà stu scumpientu. 
Un altru puntu di a storia d’amore trà a Francia e a Corsica... 
Di feraghju 1664, a guardia corsa hè sciolta. À partesi da tandu, a securità di u Papa serà assicurata da i Svizzeri. Trè anni dopu, a piràmida hè distrutta à a dumanda di Louis XIV. Cusì si sfassa u ricordu di a guardia papale corsa... 
Stu pezzu di a nostra storia, sò pochi à tenelu in mente. Cum'è tanti è tant’altri. Oghje, un culletivu chjamatu Cullettivu di a Guardia corsa papale hè natu. Rinvivisce u legame incù u Vaticanu, Roma è Terra Ferma, è mette in valore i pezzi sminticati di a nostra storia sò i scopi maiò di l’associu. Stu cullettivu s’aduniscerà u 6 d’aostu à 6 ore 30 in chjesa di I Fulelli.
    </p>
    <p>
     A "piràmida d'infamità", imposta da Louis XIV à u papa, insultante pè i Corsi.
    </p>
    <p>
     A muneta battuta à posta da Louis XIV, pè festighjà a fine di a guardia corsa.
    </p>
   </div>
  </body>
 </text>
</TEI>
