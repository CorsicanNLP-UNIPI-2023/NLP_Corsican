<TEI>
 <teiHeader>
  <fileDesc>
   <titleStmt>
    <title>
     Avà l'UMP dinù canta u Diu vi salvi
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Ava-l-UMP-dinu-canta-u-Diu-vi-salvi_a1292.html"/>
     <date>
      Thu, 15 Mar 2012 00:13:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       PRESIDENZIALI-2012
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Avà l'UMP dinù canta u Diu vi salvi
   </head>
   <div type="excerpt">
    <p>
     Avà chì l'UMP corre appressu à i voti naziunalisti, si canta u Diu vi salvi Regina à a fine di i meetings di a diritta. À quandu A Palatina è L'Armata di l'ombra interpretati da Francisci è Rocca Serra ?
    </p>
   </div>
   <div type="content">
    <p>
     A diritta hà scupertu l'esistenza di u populu corsu. 
Ind'i tempi, i meetings di u RPR si passavanu tranquillamente è bè. Bandere "bleu-blanc-rouge", Marseillaise à a fine è "la France une et indivisible" à ogni frasa. In sti tempi antichi, a diritta facia à u minimu 60% di i voti. 
Ma i tempi anu scambiatu. Avà ch'ella hè cascata sott'à i 30% è chì i naziunalisti sò à 35%, eccu u tempu di a rimessa in quistione. Stéphanie Grimaldi l'avia detta annu à RCFM : "il faut corsiser l'UMP (...) Il faut revenir à des thèmes régionalistes" (sic). 
Cunsequenza, avà i meetings di l'UMP finiscenu cù u Diu vi salvi Regina. Cusì s'hè passata sabbatu in Corti. Sta video hè stata filmata da Marcel Francisci chì l'hà messa nant'à u so prufilu Facebook, cù stu cummentu : Fin de réunion magnifique cet après midi à Corte reprise par la salle du Dio Vi Salvi Regina à la fin de notre meeting de soutien à Nicolas Sarkozy, je n'ai pas résisté et j'ai filmé les dernières secondes de la scène. 
Ùn ci dice micca quale d'ellu, di Sauveur Gandolfi-Scheit, Stéphanie Grimaldi, Camille de Rocca Serra, Antoine Sindali è d'Ange Santini hà cantatu u più falsu. 
Ma u più bellu hè l'imbuleghju Diu vi salvi - "Nicolas !!! Nicolas !!!" è a canzona di The Rasmus chì passa in l'emissione di Laurent Ruquier. U mix hè degnu di DJ Corti. Cun Sarko, tuttu diventa veramente pussibule ! 
Ma una volta chì i naziunalisti averanu rimessu a "mascina à perde" in marchja è ch'elli seranu vultati sott'à 10%, si canterà sempre l'innu corsu à l'UMP ?
    </p>
   </div>
  </body>
 </text>
</TEI>
