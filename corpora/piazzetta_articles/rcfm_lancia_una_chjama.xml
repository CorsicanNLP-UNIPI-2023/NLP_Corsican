<TEI>
 <teiHeader>
  <fileDesc>
   <titleStmt>
    <title>
     RCFM lancia una chjama
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/RCFM-lancia-una-chjama_a2184.html"/>
     <date>
      Mon, 06 Apr 2015 22:25:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    RCFM lancia una chjama
   </head>
   <div type="excerpt">
    <p>
     Di regula, à u forum di RCFM, ci n'hè sempre unu chì "lancia una chjama". Sta volta, hè a radio chì dice ch'ella hà bisognu di noi tutti.
    </p>
   </div>
   <div type="content">
    <p>
     Ùn strappa più a greva à Radio France. Guasi trè settimane, è sempre u listessu missaghju à l'antenna : 
"En raison d’un appel à la grève par plusieurs organisations syndicales portant sur les difficultés budgétaires et la défense de l’emploi à Radio France, nous ne sommes pas en mesure de diffuser l'intégralité de nos programmes habituels." 
Allora ci n'hè chì sò diventati fanatichi di a playlist di a greva, d'altri chì ùn a supportanu più. 
Radio France si trova di pettu à una di e crise e più massicce dapoi a so creazione. Si tratta di truvà 50 milioni d'euri per equilibrà i conti. U so presidente Mathieu Gallet s'hè messu tuttu u mondu à dossu è u persunale teme un grande colpu di kärcher. Si parla di 300 o 350 impieghi supressi. 
Tandu, ci seranu dinù cunsequenze pè RCFM. Digià, un raportu di a "Cour des comptes" dice chì a radio corsa hà troppu giurnalisti è troppu mezi... è si parla avà d'un postu di tecnicu minacciatu. 
Mezi in menu pè RCFM, chì vole dì ? Menu giurnalisti, menu emissioni lucali è di più "naziunali" di a rete France Bleu (vi n'arricurdate quandu avianu messu à l'antenna u disgraziatu di Patrick Sabatier ?), è menu lingua corsa dunque, postu ch'ellu ci vulerà à fà scelte. 
Per tuttu què, perchè ch'è no avemu bisognu più ch'è mai d'un serviziu publicu forte, d'impieghi per i giovani corsi, di giurnalisti è tecnichi di quì, d'emissione è d'infurmazione fatte quì (è dinù perchè ch'è no avemu bisognu di l'azezi chì chjamanu a matina u Forum, di e scrianzature di Petru Mari è di i mughji di Jean Pruneta per i macci di Bastia), pudete sustene à RCFM. 
Ci serà un'addunita mercuri nant'à a piazza Santu Niculà in Bastia, ci hè una petizione in linea è pudete seguità e pagine Facebook è Twitter create à posta.
    </p>
   </div>
  </body>
 </text>
</TEI>
