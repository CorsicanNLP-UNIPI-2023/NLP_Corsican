<TEI>
 <teiHeader>
  <fileDesc>
   <titleStmt>
    <title>
     Giacobbi, solu à u mondu
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Giacobbi-solu-a-u-mondu_a1790.html"/>
     <date>
      Sat, 10 May 2014 02:08:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       E-news-a-l-accorta
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Giacobbi, solu à u mondu
   </head>
   <div type="content">
    <p>
     Paul Giacobbi si serà intesu bellu solu venneri sera in l'emissione di Frédéric Taddei "Ce soir ou jamais" nant'à France 2. U tema era : "Qui est propriétaire de quoi ?", ma s'è vo l'avete mancata, ùn avete mancatu nunda. U presidente di l'esecutivu era quì per difende u statutu di residente. 
In faccia à ellu, l'altri invitati ùn eranu quì ch'è per ridesine di i Keurses. È tutti, di siguru, ùn capianu u perchè di stu prugettu. 
Pascal Salin, ecunumistu, hà prupostu un'idea semplice per fà calà u prezzu di u fundiariu. Postu chì Giacobbi dicia chì u liturale era statu prutettu, basta à fà cresce l'offerta per fà calà i prezzi. È custruisce dunque à buzeffu è à fà vene a ghjente : "mais enfin, y a d'la place en Corse !" Custì almenu hè chjara, l'omu difende a culunizazione di pupulamentu. 
Périco Légasse, maritu di l'accanita ripublicana Natacha Polony, hà passatu u so tempu à ridesine di u prugettu di statutu di residente : "vous aurez l'indépendance avant !" 
Gaspard Koenig, scrivanu è giurnalistu tuttu in pretensione, hà a suluzione per noi : "ben dites aux Corses qu'ils n'ont qu'à pas vend'm'sieur Giacobbi". Cummencia à diventà longu. 
Tandu si sente Giacobbi spazientà : "vous n'avez pas inventé le fil à couper le beurre apparemment." 
Sola, a filòsoffa Judith Revel paria capisce u prublema di u fundiariu è u fattu chì solu i più ricchi (fresteri) trovanu à allughjassi in e grande cità, è chì hè listessa in Parigi induve i studienti ùn ponu più stà. 
L'emissione si compie cù un storicu, Bruno Fuligni, autore di u libru Tour du monde des terres françaises oubliées è chì face u ricensu di tutte l'isule è l'isulotte francese in u mondu, antichi resti d'un passatu culuniale. 
L'occasione hè troppu bella per Périco Legasse : "Finalement si j'comprends bien, y a plus qu'la Corse qui n'est pas française" è tuttu u mondu ride di sta bella cacciata. 
Hè sempre longa, a cumpagnia di i nostalgichi di u passatu culuniale... 
U situ di Ce soir ou jamais
    </p>
   </div>
  </body>
 </text>
</TEI>
