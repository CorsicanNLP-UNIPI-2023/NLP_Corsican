<TEI>
 <teiHeader>
  <fileDesc>
   <titleStmt>
    <title>
     Chì formule scrive per principià è finisce un mail ?
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Chi-formule-scrive-per-principia-e-finisce-un-mail_a2698.html"/>
     <date>
      Mon, 18 Feb 2019 20:29:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ULTIMI
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Chì formule scrive per principià è finisce un mail ?
   </head>
   <div type="excerpt">
    <p>
     L'angoscia di u mail da scrive esiste. Chì scrive in princpiu di lettera ? Cumu finisce ? Chì mette cum'è formula di pulitezza ? Serà troppu familiare ? Troppu scrianzatu ? O à u cuntrariu troppu fretu è distanzatu ? Per aiutavvi, eccu qualchì pista di riflessione.
    </p>
   </div>
   <div type="content">
    <p>
     Ùn hè micca semplice di sceglie a formula bona quand'ellu si manda un mail o una lettera (iè ! A carta esiste sempre !). Ùn si scrive di a listessa manera quand'omu s'addirizza à u so superiore o à un amicu.
    </p>
    <p>
     Per principià
Classicu :  Bonghjornu / Salute (o saluta) 
À un amicu :  O Cumpà / Amicu / Amicacciu / Carissimu 
Variante sfrancizate : O pottò / o ancu : O vrère ! 
À i membri di una cumunità : Cari tutti / Cari amichi / Cari cumpatriotti / Cari socii / Carissimi 
Variante militante : Cari fratelli è surelle di lotta 
Variante militante chì ne face troppu : Cari fratelli è surelle tutti inseme adduniti pè a vittoria 
Variante puetica : Cari amichi vi salutu, cù a zucca è cù l'ambutu (o l'imbutu)  Pudete circà d'altre rime. 
Variante cù a scrittura inclusiva : Cari fratelli è surelle tutti·e inseme adduniti·e pè a vittoria    À i militanti in campagna alitturali : Aìò zitelli ! 
Hè esistitu dinù in i tempi antichi : “Cari clandestini” 
Cù dinamisimu (par fà creda à u distinatariu ch’edda hè una parsona impurtanti) : Mr X saluta ! (o “salute”) 
À un Prisidenti : O Sgiò Prisidenti  esempiu : “O Sgiò Prisidenti di l’Assemblea” / “O Sgiò Presidente di l’Assemblea” 
o puru : 
“O Sgiò Presidente di l’Associu di l’amicale di i ghjucadori di bocce di a pieve di Cruzinu” 
À un puttachjone : Stà à sente què, 
À quellu chì pensa scrive à Pasquale Paoli : O Generale (marchja dinù per De Gaulle) 
À quellu ch'è vo vulete mette una concia : O coccò, per principià ti calmi o t'aghju da calmà eiu 
Più pueticu, per l'accaniti di i Chjami Aghjalesi : Caru cumpagnu girandulone 
Per quelli chì preferiscenu I Muvrini : Ti scrivu à tè fratellu paisanu 
Per l'incudiziunali di a paghjella : Carissimu cuginu, fidu è amatu 
Per quellu chì vole lancià una mubilizazione : Vuleria principià per lampà una chjama
    </p>
    <p>
     Per compie
Appena stereotipatu : Curdiali saluti hè megliu ch'è "curdialamente", cupiatu nant'à u francese. 
Di più simpaticu : Sìntimi sinceri / Sìntimi fraterni 
À un amicu : À truvacci prestu 
Più francu : Ti salutu    À una parsona vicina : In amicizia / Sintimi fraterni / Amicizia 
Cù un raportu d’ugualità : Cun piacè 
À un superiore : Cù rispettu 
Per dà fiatu : Forza ! / Curagiu ! (o Curaghju) / Altru equivalente : Ànimu ! 
À i militanti d’una struttura :  Sintimi patriottichi / Cun fede patriotta  Sintimi republicani / Cun fede republicana  Sintimi clanisti / Cun fede clanista  Sintimi sarkozisti / Cun fede sarkozista  Sintimi clandestini / Cun fede clandestina 
Variante :  Sintimi paulisti / Cun fede paulista  Sintimi bonapartisti / Cun fede bonapartista    Pussibule, ma ùn ci vole micca à esagerà : Sintimi ribelli / Sintimi naziunali 
À i militanti in campagna, quandu i tempi sò duri : Inseme, ci la feremu, eiu ci credu 
À un Corsu spatriatu : Cun fiatu paisanu 
Per un mail inviatu da un membre di a diaspora in brama di ritornu : Da quallà 
A l’usu hacker o à l'usu Inspecteur Gadget : Ssu mail vi schiatterà in faccia (prevede d'aghjunghje una pezza in u mail chì schiatta in veru, ch'o sinnò passate à a risa)    À qualchissia in u bisognu : Cù sperenza 
À quellu chì face i so affari : Pè a frasca 
À i sustinidori : Cun passione è fervore turchina (o rossa è bianca, rossa è turchina ecc…) 
Furmula azeza garbata : Andate à fà vi leghje, curdialamente 
Furmula azeza à botte :  Pigliatevi ‘ssu mail in quellu locu 
Furmula azeza azeza : Ùn ti (vi) salutu micca è ti (vi) pregu d'andà à fatti (favvi) leghje 
Ultima lettera nanz'à a concia : È avà ùn ti vogliu più sente, ch'o sinnò collu à truvatti
    </p>
    <p>
     D'altre pruposte ? Scriviteci puru un cumentu.
    </p>
    <p>
     Messu in linea u 20/01/2018  Aghjurnatu u 18/02/2019
    </p>
   </div>
  </body>
 </text>
</TEI>
