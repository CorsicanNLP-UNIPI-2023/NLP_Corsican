<TEI>
 <teiHeader>
  <fileDesc>
   <titleStmt>
    <title>
     Ponte Novu, iè ma quantu morti ?
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Ponte-Novu-ie-ma-quantu-morti_a1782.html"/>
     <date>
      Thu, 08 May 2014 00:04:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       CULTURA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Ponte Novu, iè ma quantu morti ?
   </head>
   <div type="excerpt">
    <p>
     Ponte Novu, tuttu u mondu cunnosce. Maghju 1769, l'armata naziunale corsa contr'à quella di u rè di Francia, una disfatta, Paoli chì parte in esiliu dui mesi dopu, è u principiu di i castichi. Ma chì fù u bilanciu ?
    </p>
   </div>
   <div type="content">
    <p>
     Di Ponte Novu si cunnosce ancu a paghjella, arregistrata da Canta u Populu Corsu : 
S'è tù passi pè ste sponde  Pensa à salutà a croce  Quì sò cascati l'antichi  Cantendu à alta voce  Per difende a libertai  Contr'à u Francese feroce 
U pitch : Genuva cede a Corsica à a Francia cù u Traité de Versailles in u 1768, pè 200.000 lire à l'annu durante dece anni. Ma Pasquale Paoli ùn vole sente nunda è parte in guerra. 
L'armata naziunale mette una concia d'antulugia à i Francesi in U Borgu, d'ottobre 1768. L'officiali Chauvelin è Marbeuf scappanu, Ludre fù statu fattu prigiuneru. 
Azezi fragichi d'esse stati ridiculizati, u Rè di Francia mette u pacchettu. A vigilia di a battaglia di Ponte Novu sò più di 22.000 i suldati francesi in Corsica. Circa 15.000 in Nebbiu, Custera, Marana è Casinca chì marchjanu versu Corti per fà cascà a sede di u guvernu di Pasquale Paoli. L'altri suldati sò in e cità d'Aiacciu, Bastia, Bunifaziu è Calvi). 
D'appressu à i storichi ci saria statu 500 Corsi cumprati in e truppe francese. In più di quessa, l'armata hè ecchippata cum'ellu ci vole, cù cannoni è fucili. 
In faccia, da u cantu di u Rustinu, Paoli hà messu 2000 Corsi in Ponte Novu. Cun elli ci sò mercenarii prussiani è svizzeri. Sò dinù 1000 in Ponte Leccia è 1200 balanini accaniti à impuzzichisce a vita di e truppe francese da u cantu di Petralba è in Tenda. 
Cunniscite a seguita. L'armata paulina franca u ponte è attacca i Francesi chì tenenu u Nebbiu è i paesi di Custera. Quand'elli facenu pè turnà, i suldati prussiani chì ùn ci capianu nunda tiranu nant'à... i suldati corsi. Avianu per ordine di tene u ponte è di tirà nant'à tutti quelli chì circherianu di passà. L'errore costa caru, ma Paoli ci crede sempre è i so suldati cuntinuveranu à battesi. 
Ci serà un'altra battaglia, più grande ch'è quella di Ponte Novu, sta volta nant'à u ponte di u Vechju un mese dopu. Quessa sunerà u murtoriu di u sonniu di Pasquale Paoli. U 13 ghjugnu 1769, u Babbu di a Pàtria deve parte per un esiliu di vinti anni. Hà persu a Corsica, ma hè stimatu in l'Auropa sana è riceve un accogliu triunfale in Italia, in Austria, in Olanda, in Inghilterra. 
Per ciò chì hè di u bilanciu, i sciffri sò parechji. Da u cantu francese, si dice cusì :  D'appressu à u generale Guibert : 250 morti è 250 feriti corsi, 50 morti francesi  Per Lenchères : 200 morti corsi, 50 o 60 francesi  Per De Vaux et Pommereul : 500 morti corsi, 60 francesi 
Da u cantu paulistu, si dice cusì :  D'appressu à u giurnale I Ragguagli (u giurnale di u statu corsu) : 60 morti corsi, 300 francesi  Pè Ambrogio Rossi : 300 Corsi morti, 400 francesi 
È in Italia...  A Gazzetta Toscana ella parlava di 6000 à 7000 francesi tombi. 
Difficiule dunque di tirà un veru bilanciu di a battaglia di Ponte Novu. 
Forse, si pò crede à Ghjacintu Yvia-Croce (Quarante ans de gloire et misère. La Révolution corse (1729-1755), Albiana 1996) chì scrive : "On ne doit être guère loin de la vérité en avançant qu'il y eut quelques 150 à 200 morts de chaque côté et autant de blessés." 
Ciò chì ferà scrive à Pommereul : "quatre mois après ce combat, le pont était encore couvert de sang coagulé"... 
Natu in u 1769, Napulione scriverà una lettera à Paoli firmata celebre induv'ellu dicerà : "Général, Je naquis quand la patrie périssait. Trente mille Français, vomis sur nos côtes, noyant le trône de la liberté dans des flots de sang, tel fut le spectacle odieux qui vint le premier frapper mes regards. Les cris du mourant, les gémissements de l’opprimé, les larmes du désespoir environnèrent mon berceau dès ma naissance."  Ma quessa, hè un'altra storia...
    </p>
    <p>
     Da leghje : 
Paul Silvani, La Corse au temps de Paoli (Albiana 2007)  Sott'à a direzzione d'Antoine-Laurent Serpentini, Dictionnaire historique de la Corse (Albiana 2006)  Jean-Marie Arrighi è Olivier Jehasse, Histoire de la Corse et des Corses (Perrin, 2008)  U dissegnu hè l'opera di Ghjanfrancescu Gandon, esciutu in Promenade à travers l'histoire de la Corse, scrittu da Carlu Castellani è Ghjacumu Fusina (Scola Corsa 1984)  Hyacinthe Yvia-Croce, Quarante ans de gloire et misère. La Révolution corse (1729-1755) (Albiana 1996)
    </p>
   </div>
  </body>
 </text>
</TEI>
