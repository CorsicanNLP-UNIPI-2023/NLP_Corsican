<TEI>
 <teiHeader>
  <fileDesc>
   <titleStmt>
    <title>
     Mandà i nostri pulitichi in Bèlgica ?
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Manda-i-nostri-pulitichi-in-Belgica_a1034.html"/>
     <date>
      Sun, 20 Feb 2011 00:05:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Mandà i nostri pulitichi in Bèlgica ?
   </head>
   <div type="excerpt">
    <p>
     A Bèlgica ùn hà più guvernu dapoi più di 250 ghjorni, u record di l'Iraccu vene d'esse battutu è i so abitanti ne sò addisperati. In Corsica, ùn manchemu d'omi pulitichi ch'ùn dumandanu ch'è quessa, di guvernà... È s'è no li mandavamu i nostri ?
    </p>
   </div>
   <div type="content">
    <p>
     I Bèlgichi ùn sanu più chì fà pè sprime u so addisperu. Anu lanciatu a so Rivuluzione di i pomi fritti pè festighjà u 249esimu ghjornu d'un paese senza guvernu. U record di l'Iraccu hè battutu. Infine, custì dinù ci hè dibattitu trà Walloni è Flamandi. Ancu custì, ùn sò micca d'accordu nant'à a manera di cuntà. 
Ma u risultatu hè u listessu. Dapoi tantu tempu senza guvernu, futte veramente male in Auropa. Allora certi preferiscenu ridene è ci sò state parechje manifestazioni è iniziative di i Bèlgichi : greva di a barba, greva di u sessu... 
Noi dinù, pudemu fà qualcosa per aiutalli. Quantu n'avemu omi pulitichi, merri, cunsiglieri generali, candidati fiascati ch'ùn dumandanu ch'è quessa, ghjunghje à u putere ? O piuttostu "accéder aux responsabilités" cum'elli a dicenu ? 
Perchè micca pruponeli un "pack" d'omi pulitichi corsi disimpiegati, da mette à capu di a Bèlgica ? À l'anziana squadra chì era à capu di l'esecutivu di a CTC li manca u travagliu. 
Ange Santini, Camille de Rocca Serra, Jérôme Polverini, Antoine Giorgi o Jean-Pierre Leccia puderianu purtà e so cumpetenze à stu grande paese. In più di quessa, quallà nisun rìsicu d'esse imbestiatu cù e storie di residenze segundarie è di bettunizazione di u liturale. 
À manca è ind'è i naziunalisti dinù, ùn sò i candidati chì mancanu. Allora perchè micca ?
    </p>
   </div>
  </body>
 </text>
</TEI>
