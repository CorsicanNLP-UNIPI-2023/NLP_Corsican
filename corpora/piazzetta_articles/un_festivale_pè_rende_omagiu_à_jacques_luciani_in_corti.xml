<TEI>
 <teiHeader>
  <fileDesc>
   <titleStmt>
    <title>
     Un festivale pè rende omagiu à Jacques Luciani in Corti
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Un-festivale-pe-rende-omagiu-a-Jacques-Luciani-in-Corti_a1914.html"/>
     <date>
      Mon, 14 Jul 2014 01:35:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       E-news-a-l-accorta
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Un festivale pè rende omagiu à Jacques Luciani in Corti
   </head>
   <div type="excerpt">
    <p>
     Hà da principià u 18esimu festivale Jacques Luciani in Corti. L'occasione di turnà à scopre tuttu ciò ch'ellu ci hà purtatu.
    </p>
   </div>
   <div type="content">
    <p>
     Jacques Luciani face parte di sta ghjente à quale ùn si rende micca abbastanza omagiu. È purtantu, li duvemu assai. Partutu troppu prestu (in u 1982, avia 54 anni), a so vita hè stata quella d'un passiunatu di a lingua è di a cultura di u so paese. 
Istitutore curtinese, hè numatu in postu in Sermanu in l'anni 50. Custì, hè culpitu da i canti, e paghjelle, l'ambiu musicale cù i viulunisti è sunadori di rièbbula di a pieve. Capisce ch'ellu hà davant'à ellu un tesoru in perìculu ch'ellu ci vole à salvà. A sorte manda in stu paese un prete pueta, Gregale (Prete Filippi di Tòcchisu). 
Dop'avè arregistratu è interrugatu i detentori di sta cultura pupulare, passanu à l'azzione è fondanu u gruppu A Mannella, in u 1958 (da vede i ritratti nant'à u situ Corti d'eri) 
Grazia à Jacques Luciani, A Mannella serà u primu gruppu à cantà a paghjella nant'à una scena è à arregistrala nant'à un discu. Seranu elli i piunieri. 
L'affare ùn hè micca semplice. L'anni di dopu guerra sò quelli di a negazione di a tradizione corsa. I Corsi si vergognanu di ciò ch'elli sò è giranu u spinu à a so cultura. 
A prima interpretazione d'una paghjella nant'à a scena di L'Aiglon in Corti finisce in fischji. Listessu in Bastia. Corse-Matin conta chì Jacques Luciani hà rispostu : « Fischjate puru, ma i nostri antenati cantavanu cusì ». A Mannella hà tenutu forte, è hè cusì ch'ella principiò l'aventura. Più tardi, venerà u Riacquistu è a presa di cuscenza... 
Ma Jacques Luciani hè statu dinù un piunieru di a lingua corsa in i media. À a radio prima, nant'à l'onde di RMC, è dopu nant'à FR3. Piunieru dinù di l'insignamentu di u corsu, à u liceu Pasquale Paoli di Corti. 
Jacques Luciani face parte di quelli chì anu apertu una via. 
Oghje, ci hè un festivale di musica è di ballu in Corti chì porta u so nome. Hè l'associu Ghjuventù Curtinese chì si dà di rimenu è chì l'organizeghja dapoi una decina d'anni. 
Tutti l'anni, parechji gruppi di paesi sfarenti facenu dimustrazione di e so tradizione musicale è di i so balli. Quist'annu cascherà i 18 è 19 lugliu, I paesi invitati sò a Russia, a Martinica, l'Ecuador. A Corsica serà presente cù i gruppi Ochju à ochju è Vitalba. 
Da vede u prugramma in detagliu nant'à a pagina Facebook. 
Perchè micca favvi un girettu tandu ?
    </p>
   </div>
  </body>
 </text>
</TEI>
