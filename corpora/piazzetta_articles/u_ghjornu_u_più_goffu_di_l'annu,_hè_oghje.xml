<TEI>
 <teiHeader>
  <fileDesc>
   <titleStmt>
    <title>
     U ghjornu u più goffu di l'annu, hè oghje
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/U-ghjornu-u-piu-goffu-di-l-annu-he-oghje_a1246.html"/>
     <date>
      Mon, 16 Jan 2012 10:00:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    U ghjornu u più goffu di l'annu, hè oghje
   </head>
   <div type="excerpt">
    <p>
     U terzu luni di u mese di ghjennaghju hè u ghjornu u più deprimante di l'annu. Digià chì i depressivi ùn hè micca ciò chì manca in Corsica...
    </p>
   </div>
   <div type="content">
    <p>
     Avete rimarcatu cum'elli sò tutti azezi in giru à voi ? Hè normale. I spezialisti di a depressione a dicenu tutti, entremu in u periudu di l'annu u più deprimante, hè u "blue monday;. 
E ragione sò parechje : u tempu hè goffu, ùn si passa nunda, hè sempre "a grisa" è dumane serà peghju, a luce manca, Natale hè luntanu, ùn ci hè più soldi à spende, e bone risuluzioni sò digià abandunate, cresce a panza, a mutivazione si n'hè andata, facenu 15 anni chì nisuna bona nutizia hè stata annunziata à Corsica Sera è ùn ne pudete più di e facce di l'omi pulitichi. 
Hè cusì, si ottobre sente e castagne è dicembre l'aranciu (d'appressu à Ghjacumu Fusina in sta bellissima canzona di Canta u Populu Corsu), ghjennaghju sente u Prozac. 
Allora per oghje ùn vi lagnate micca nant'à "a grisa", nant'à a nostra Cursichella chì si ne và à caternu è chì "ùn averà mai bè" o ùn vi lanciate à scrive u lamentu di u Costa Concordia, ci n'hè abbastanza cusì. 
A sapete, oghje serà una ghjurnataccia. V'averemu prevenutu...
    </p>
   </div>
  </body>
 </text>
</TEI>
