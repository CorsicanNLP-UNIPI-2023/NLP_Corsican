<TEI>
 <teiHeader>
  <fileDesc>
   <titleStmt>
    <title>
     Innò, ùn era micca in Biguglia...
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Inno-un-era-micca-in-Biguglia_a2043.html"/>
     <date>
      Sat, 29 Nov 2014 01:53:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Innò, ùn era micca in Biguglia...
   </head>
   <div type="excerpt">
    <p>
     Ùn ci vole micca sempre à fidassi à i ritratti ch'ellu si trova nant'à internet. Corse-Matin vene di fanne a pessima sperienza...
    </p>
   </div>
   <div type="content">
    <p>
     Micca sempre faciule di truvà i boni ritratti, ancu pè i giurnalisti. Sì u net pò esse una manera strasordinaria per truvà testimonii nant'à u terrenu (cum'è sta pagina di France 3 Corse cù e cuntribuzioni di l'internauti), pò esse dinù una trappula. 
Esempiu cun sta fottò d'illustrazione d'un articulu di Corse-Matin nant'à u tempurale chì hà toccu a regione di Bastia, in l'edizione di u 29 nuvembre :
    </p>
    <p>
     Per disgrazia, stu ritrattu ùn hè manc'appena statu pigliatu in Corsica, ma in u Var, è in u 2010, cumu u mostra st'articulu di Le Monde :
    </p>
    <p>
     Serà cusì faciule di fassi intrappulà ? 
Ci vole à crede, postu chì u listessu ritrattu si ritrova nant'à parechji siti d'infurmazione... algeriani, cum'è Algerie 360.
    </p>
    <p>
     Sì i macchettisti di Corse-Matin leghjianu A Piazzetta, l'averianu sappiuta. Noi dinù avemu utilizatu stu ritrattu, ma in a legenda l'avemu detta ch'ellu si passava in u dipartimentu di u Var... 
Allora perchè stu sbagliu ? U primu à lancià l'infurmazione chì l'affare si passa in a regione di Bastia si trova nant'à Twitter. Vene da u contu parodicu (hè a moda nant'à internet, cun l'americanu The Onion o u francese Le Gorafi) di... U Gorsmatin. 
Cun stu Tweet :
    </p>
    <p>
     INTEMPÉRIES - Sauveur Gandolfi-Scheit : "à Biguglia la situation est sous contrôle" pic.twitter.com/oKvbyWqrEs
— U Gorsmatin (@U_Gorsmatin) 28 Novembre 2014
    </p>
    <p>
     Ma nò, era bè quattru anni fà, à parechji chilòmetri di a Corsica... 
Bon d'accordu ùn avemu nunda à dì chì pazzìe n'avemu scrittu ancu nant'à A Piazzetta. È ancu di grazia ch'è no avemu à Corse-Matin, ch'o sinnò ùn esistiamu micca. 
Una ghjurnata difficiule è un "bouclage" in l'urgenza sò siguramente à l'orìgine di sta mancata. Ma attenzione o Corse-Matin ! Ùn ci vole micca sempre à crede U Gorsmatin...
    </p>
    <p>
     Finalmente, Corse-Matin hà fattu una risposta in a so edizione di dumenica. Fair-play, hà ricunnisciutu i so torti :
    </p>
    <p>
     St'articulu hè statu traduttu nant'à u situ Ampargu a lingua corsa.
    </p>
   </div>
  </body>
 </text>
</TEI>
