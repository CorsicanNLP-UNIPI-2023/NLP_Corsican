<TEI>
 <teiHeader>
  <fileDesc>
   <titleStmt>
    <title>
     Perchè ci vole à andà à u cuncertu d'Isula
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Perche-ci-vole-a-anda-a-u-cuncertu-d-Isula_a2407.html"/>
     <date>
      Mon, 23 May 2016 21:27:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       CULTURA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Perchè ci vole à andà à u cuncertu d'Isula
   </head>
   <div type="excerpt">
    <p>
     Torna à cullà nant'à a scena u gruppu bastiacciu natu in l'anni ottanta. S'ellu ùn hà esciutu ch'è dui dischetti, u gruppu hè firmatu cum'è avangardistu. Cuncertu aspettatu u 26 di maghju in Bastia, à l'Alb'oru.
    </p>
   </div>
   <div type="content">
    <p>
     Perchè Isula, era bè
Isula hè un gruppu bastiacciu chì hà esistitu da u 1987 à u 1992. Sò esciuti dui dischetti : « L’ultimu viaghju » (in u 1990), piuttostu tradiziunale, è « L’Anghjuli in infernu » (1992) chì prupone qualcosa di più originale. Quelli chì eranu giovani tandu si n'arricordanu tutti. 
Allora chì ritene di st'aventura ? Prima e belle meludie è e canzone di qualità. È una dimarchja nova, una vuluntà di purtà qualcosa d'altru in a musica corsa. 
Videò : Sangue di pueta
    </p>
    <p>
     Perchè à Isula, eranu avanguardisti
Isula annunziava una via "pop" chì d'altri piglieranu più tardi. Và bè chì c'era statu Rialzu è Zia Devota nanzu, ma ci vole à dì ch'ellu ùn piacia micca à tutti di sorte di a "tradizione". È quessa tandu, ci vulia à falla. 
Videò : À u ritimu di i toi
    </p>
    <p>
     Perchè anu esciutu un album-ovni
Sì u primu album era piuttostu di fattura "tradiziunale", u segondu prupone qualcosa da veru differente. Un "album-cuncettu" chì conta una storia (cun accunciamenti è rimori trà e canzone...) chì l'hà fatti sorte di u cunfurmisimu di a canzona corsa tandu è dinù passà per scemi. 
Ma in verità, era putente.
    </p>
    <p>
     Perchè parechji sò diventati pistelli
Pierre Gambini cuntinuverà prima cù I Cantelli, più tardi in sulistu cù u successu ch'ellu si sà.  Dédé Sekli cuntinuveghja a so carriera in a famiglia di a pop nustrale.  Jean-Pierre Marchetti giranduleghja cun Barbara Furtuna chì flamba è José Ugolini firmerà parechje canzone di i Varans. 
Vale u colpu d'andà à vede ciò chì sta bella squadra ci hà preparatu.
    </p>
    <p>
     Perchè ci hè un clip in mangà
Isula hà un fan chì hà pustatu una videò nant'à YouTube cù una canzone è fiure di dissegnu animatu giappunese. 
È perchè micca ?
    </p>
    <p>
     Perchè ferà prò à a musica corsa
Cum'è tutti i veri rockers Isula si sò spiccati per turnà à furmassi vinti anni dopu. À un mumentu induve avemu appena l'impressione di girà in tondu, u spìritu d'Isula ùn pò micca fà male.
    </p>
    <p>
     Perchè anu esciutu i so albums in scagnini
U veru fan d'Isula hà tenutu i scagnini. A glassa, nò ?
    </p>
    <p>
     Da scopre u 26 di maghju à l'Alb'oru !
Appuntamentu hè pigliatu pè u 26 di maghju in Bastia, à l'Alb'oru. Isula annunzia un giru à vene. 
Cun :  Petru GAMBINI  Anthony ESPOSITO  Dédé SEKLI  Ghjiseppu UGOLINI  Cristofanu Tittò LIMONGI  Santu MARIANI  Jean-Jacques MURGIA 
Di più infurmazioni nant'à a pagina Facebook di u gruppu
    </p>
   </div>
  </body>
 </text>
</TEI>
