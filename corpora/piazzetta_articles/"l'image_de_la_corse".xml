<TEI>
 <teiHeader>
  <fileDesc>
   <titleStmt>
    <title>
     "L'image de la Corse"
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/L-image-de-la-Corse_a1426.html"/>
     <date>
      Tue, 23 Oct 2012 15:16:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    "L'image de la Corse"
   </head>
   <div type="excerpt">
    <p>
     Cinque minuti d'una piccula baruffa in u derby facenu parlà di più chè 500 morti in vint'anni.
    </p>
   </div>
   <div type="content">
    <p>
     I picculi incidenti di u derby anu un meritu : i Francesi sò cuntenti di vede chì i Corsi ùn sò micca cum'è elli è ch'elli sò sempre salvatichi è viulenti. Avemu rassiguratu à Pierre Menès è à Jean-Pierre Chevènvement. Ùn ci hè chè da leghje st'articulu : Ajaccio-Bastia : le scandale du foot corse. 
Cinque minuti d'una micro-baruffa trà trenta persone (nant'à 11.000), dui fumìgeni è una bomba agrìcula anu rilanciatu un vechju dibbattitu : "quelle image on va donner de la Corse ?" 
Purtantu, in termine di "fiura chè no demu" di u nostru paese, ci hè forse peghju : 
Un paese induve i "voyous" sò rispettati è mai inchietati. Un paese induve i malfattori riescenu sempre a so reinserzione prufessiunale dop'à a prigiò. Un paese induve certi eletti sò più o menu ligati à i malfattori... è cuntinuveghjanu à esse eletti. Un paese induve u soldu hè rè è induve ci vole à mustrà a so riescita à colpi di grossi 4x4. Un paese chì abanduneghja i so zitelli : a giuventù corsa hè quella chì hà u più di giovani micca inseriti, senza diplomu è senza travagliu. Un paese induve a sola perspettiva ecunomica hè quella di u turìsimu, di l'immubiliare, di vende i so terreni. Un paese abbandunatu à i speculatori è à i scrucconi. Un paese induve l'obesità di i 5-7 anni hè a più forte di Francia. Un paese chì si taglia di e so radighe, di a so lingua, di a so cultura. Un paese chì hà vistu più di 500 assassinii in vint'anni. Un paese fatalistu : "iè ma chì voli fà, contr'à i voyous ùn si pò fà nunda". Un paese chì diventa goffu, cù un paisaghju imbruttatu à colpi di cantieri, di lotissements, di residenze orrìbile è di zone cummerciale chì crescenu in ogni locu.  È averiamu da inchietacci per una bomba agrìcola durante un macciacciu di futbol? 
Piuttostu chè d'inchietassi di "l'image qu'on donne aux Français", saria ora d'inchietassi di a fiura di stu paese chè no demu à i nostri figlioli.
    </p>
   </div>
  </body>
 </text>
</TEI>
