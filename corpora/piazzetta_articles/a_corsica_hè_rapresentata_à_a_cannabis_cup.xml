<TEI>
 <teiHeader>
  <fileDesc>
   <titleStmt>
    <title>
     A Corsica hè rapresentata à a Cannabis Cup
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/A-Corsica-he-rapresentata-a-a-Cannabis-Cup_a1225.html"/>
     <date>
      Sun, 04 Dec 2011 22:50:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    A Corsica hè rapresentata à a Cannabis Cup
   </head>
   <div type="excerpt">
    <p>
     Cunniscite a Cannabis Cup ? Hè una cumpetizione chì si passa in Amsterdam induve si festighjeghja u tizzone. In Corsica dinù, face una stonda ch'ellu si pianta di più canapu ch'è granu...
    </p>
   </div>
   <div type="content">
    <p>
     In Corsica semu forti pè truvà feste è fiere pè tuttu : fiera di u casgiu, di a castagna, di u vinu, di u legnu, di u mele, di u ficu... L'Olandesi n'anu inventatu una chì puderia avè a so piazza in Corsica : a fiera di u tizzone. 
Ind'è noi ci aviamu digià à "festijoint", ma custì hè ancu più grossu. A Cannabis Cup esiste dapoi 1988 è cum"è à a Santa di u Niolu, ci sò parechji stands di pruduttori chì presentanu i so prudutti. Ci hè una ghjuria chì i tasta tutti (o piuttostu chì i fuma tutti) è chì dà una ricumpensa à a più bona erba. 
U successu hè tale chì u guvernu olandese vole avà interdisce à i fresteri di vene. Da sente nant'à u situ di France Info : A Amsterdam, le succès de la Cannabis Cup. I strangeri i più numerosi à andacci sò d'altronde i... francesi. 
È di siguru, cum'è pè tutte e cunnerie, vulite ch'ellu ùn ci sia micca Corsi ? Oghje, ogni paese (o guasi) hà u so cutlivatore di canapu. Face un pezzu ch'ellu si pianta di più cannabis ch'è di granu. Di lugliu scorsu era in Castagniccia chì un "agricultore" s'hè fattu chjappà... in traccia d'annacquà e so lenze (da leghje in Corse-Matin : Castagniccia : un cultivateur de cannabis pris la main dans l'arrosoir). 
Hè cusì, oghje l'ortu di babbone è a lenza di minnana ghjovanu pè l'amatori di tizzoni. È forse sti cultivatori seranu in "Tempi Fà", da quì à 50 anni...
    </p>
   </div>
  </body>
 </text>
</TEI>
