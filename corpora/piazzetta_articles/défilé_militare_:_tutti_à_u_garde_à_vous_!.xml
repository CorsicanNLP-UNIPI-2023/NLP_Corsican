<TEI>
 <teiHeader>
  <fileDesc>
   <titleStmt>
    <title>
     Défilé militare : tutti à u garde à vous !
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Defile-militare-tutti-a-u-garde-a-vous-_a1137.html"/>
     <date>
      Sat, 16 Jul 2011 12:14:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Défilé militare : tutti à u garde à vous !
   </head>
   <div type="excerpt">
    <p>
     Ma cosa averà dettu di tontu Eva Joly ?
    </p>
   </div>
   <div type="content">
    <p>
     Hà parlatu pè a festa naziunale francese d’una sfilata chì ùn sia più fatta solu da militari, di fucili, di canoni anticarri o atomichi, ma, postu chì u 14 di Lugliu deve esse un ghjornu simbolicu di a Republica, un'occasione di mette in lume i citadini, i « civili ». Rassicurateci, noi altri i civili, femu sempre parte di quella Republica ? 
Eva Joly ùn hà ancu dettu ch’ella vulia smantellà l’armata francese o smuntà e manufatture di Dassault. Eppuru, di diritta o di manca, li falanu cutrate nant’à u spinu, à Eva. Sta bionda nurvegiana, iè, ùn seria mancu abbastanza francese, cum’è l’hà detta François Fillon, ùn cunnosce micca l’affettu di i veri Francesi pè a so armata, s’hè scurdata di a filetta francese… Un diputatu prupone di mandalla via in Nurvegia… 
À u principiu, u 14 di Lugliu ùn hà nunda à chì vede incù sti militari chì marchjanu custretti è azezi. U 14 di Lugliu cummemora a Festa di a Federazione francese di u 1790, tempu di l’unità naziunale di i Francesi. L’incetta militare ùn vinse ch’è in u 1880, pè rinvivisce u sintimu naziunale francese dopu à a concia contr’à l’Alemani in u 1870, è infiarà un spiritiu di vindetta… Ma oghje, serà contr’à quale, a vindetta ? Contr’à a storia chì face chì oghje a Francia s’azzinga à una spezia di nustalgia di un passatu più ch’è passatu ? Ciò chì s’accerta invece, ghjè chì i mercanti d’arme francesi oghje anu e stacche piene. 
Allora ci n’hè sempre per parlà di u rispettu pè i morti di a guerra, sopr'à tuttu ind’è noi… ma i nostri morti Corsi pè a Francia, l’anu avuta, a scelta di more o di campà ? Per dilla franca, i nostri famosi antichi, ùn serianu micca stati assai più felici senza nisuna armata ? 
Vedimu per esempiu oghje i paesi chi cuntinuveghjanu di fà sfilà i so suldati pè a so festa naziunale : China populare, Curea di u Nord, Iran, Turchia, Russia, Stati-Uniti, Siria, etc. Nutate chì parechji di i dirigenti di sti paesi sò digià stati invitati à e feste di u 14 in Parigi… 
Allora per esse un bonu ripublicanu francese, ci vulerà à mettesi à u « garde-à-vous » ? Intantu ind’è noi ognunu se impippa di u « nostru » 14 di Lugliu, quellu di u 1755. Quellu Pasquale avia 29 anni…
    </p>
   </div>
  </body>
 </text>
</TEI>
