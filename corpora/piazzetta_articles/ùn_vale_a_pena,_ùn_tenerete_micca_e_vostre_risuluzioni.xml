<TEI>
 <teiHeader>
  <fileDesc>
   <titleStmt>
    <title>
     Ùn vale a pena, ùn tenerete micca e vostre risuluzioni
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Un-vale-a-pena-un-tenerete-micca-e-vostre-risuluzioni_a993.html"/>
     <date>
      Tue, 04 Jan 2011 08:01:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       SUCETA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Ùn vale a pena, ùn tenerete micca e vostre risuluzioni
   </head>
   <div type="excerpt">
    <p>
     Cù l'auguri di capu d'annu vene dinù u mumentu di e bone risuluzioni. Ognunu prumette e soie... ch'ellu ùn tenerà micca.
    </p>
   </div>
   <div type="content">
    <p>
     À tempu à i sempiterni "pace è salute, mais surtout la santé hein !" ch'è vo avete da sente sin'à u 31 di ghjennaghju ci sò e bone risuluzioni di l'annu novu. 
In generale sò sempre e listesse : piantà di fumà, perde 5 chilò, arrestà l'apperitivu, fà u sport, piglià menu a vittura, manghjà megliu, ùn più annerbassi in vittura o peghju, esse di più bravi. 
Tutti l'anni si facenu e listesse, è pochi sò à tenele sin'à dicembre. 
D'appressu à una inchiesta di u prufessore Wiseman (di l'università d'Hertfordshire) fatta nant'à 3000 persone, solu 12% ci la facenu à tene e so prumesse. 
In l'inchiesta, quelli chì avianu prumessu di piantà di fumà o di mettesi à fondu à u sport anu cunnisciutu un fiascu à più di 70%. 
In fatti, si omu ùn ci la face è chì si vede omu troppu grande. Troppu ambizioni ! Perchè ghjurà di perde a panza... per tichjassi di Nutella duie settimane dopu ? Perchè prumette di sorte menu... per finisce à tappu sabbatu chì vene ? Avà pò saria ora di cunnoscevi megliu è di sapè di chè site capace, o micca. 
Fate dunque risuluzione menu ambiziose, più mudeste è ci la ferete. Pò esse per esempiu, d'arrestà di fidighjà Plus belle la vie, di passà menu tempu nant'à Facebook, d'ùn più crede e bugie di Sarkozy, d'arrestà a mittumania (di tutte e manere più nimu ùn v'ascolta), d'ùn spende più soldi per nunda (di tutte e manere site fusciatu), d'esse menu appiccicatu à u vostru iPhone... quessa, a pudete fà !
    </p>
   </div>
  </body>
 </text>
</TEI>
