<TEI>
 <teiHeader>
  <fileDesc>
   <titleStmt>
    <title>
     Inventa una cunneria nant'à a Corsica
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Inventa-una-cunneria-nant-a-a-Corsica_a1585.html"/>
     <date>
      Sat, 15 Jun 2013 00:04:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Inventa una cunneria nant'à a Corsica
   </head>
   <div type="excerpt">
    <p>
     "La violence est enracinée dans la culture corse" hà dettu quellu. In u cuncorsu di cunnerie, Alex Alessandrini ci l'hà fatta à fà megliu : "le bilinguisme mène à l'indépendance".
    </p>
   </div>
   <div type="content">
    <p>
     Cù e so cacciate, Manuel Valls hà rilanciatu u cuncorsu di cunnerie nant'à a Corsica. Avia fattu assai forte cù a so cacciata nant'à a viulenza arradicata in a cultura corsa, fendu cusì piacè à millaie di beaufs. 
L'omi pulitichi corsi dinù sò capaci di sorte pienu di cacciate. Cusì hè stata quella d'Alex Alessandrini in Corse-Matin. Ci spiega perchè ci vole à sustene à Jean Zuccarelli pè e municipali in Bastia. Ciò chì face dì à François Tatti chì : "Le PRG veut organiser une succession familiale". 
Normale, per quellu chì hà lasciatu a so merria à u so figliolu. 
Ma frasa di a settimana ci vole à circalla in a so analisa di u votu nant'à a cuufficialità : "le bilinguisme conduirait inévitablement à l'indépendance". 
Per qualchissia chì parla benissimu u corsu, ci hè da dumandassi perchè ùn hà ancu pigliatu a so carta à Corsica Libera. 
È gira è gira, è ne vultemu à i vechji discorsi d'opposizione à a lingua corsa. Si pensava chì ste vechjerie d'un altru seculu eranu finite. Chì infine i Corsi avianu capitu chì cunnosce duie lingue era una ricchezza è un'apertura. Chì salvà una lingua minacciata era un duvere. Ma nò. 
In Corsica st'ultimi mesi regna un'ambianza di "Retour vers le futur" è di "Jurassik Park". 
Allora, avà chì serà a prussima tappa à francà ? "La langue corse conduit au séparatisme" ? O "la violence mène à la langue corse" ?
    </p>
   </div>
  </body>
 </text>
</TEI>
