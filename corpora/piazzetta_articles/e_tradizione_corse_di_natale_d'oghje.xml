<TEI>
 <teiHeader>
  <fileDesc>
   <titleStmt>
    <title>
     E tradizione corse di Natale d'oghje
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/E-tradizione-corse-di-Natale-d-oghje_a2088.html"/>
     <date>
      Sun, 21 Dec 2014 12:32:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       SUCETA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    E tradizione corse di Natale d'oghje
   </head>
   <div type="excerpt">
    <p>
     Natale, una festa tradiziunale, di spartera è di famiglia. Face un bellu pezzu allora.
    </p>
   </div>
   <div type="content">
    <p>
     Ah e "tradizione corse di Natale" ! U so preseppiu, a famgilia unita chì si ritrova, u ceppu di Natale... 
Iè ma quessa, era nanzu. 
Imaginate chì un antropologu ghjunga per studia e tradizione corse di Natale di u 2014. Chì truveria ? 
È cum'ellu ùn si trova mancu più un chjinchjì di farina pisticcina per fassi una spulendata, eccu ciò ch'ellu si puderia truvà.
    </p>
    <p>
     1. U caddie pienu
L'elementu nùmeru unu di Natale ùn sò nè u preseppiu, nè e ghirlande, nè u ghjallicu decuratu, nè a bûche. 
U caddie pienu face cumplettamente parte di e nostre tradizione nove. I tempii di a distribuzione ùn mancanu in Corsica è nimu a si puderà francà. 
Attenti quantunque à a tratichjina.
    </p>
    <p>
     2. U selfie à u rond-point
Bon l'avemu fattu tutti l'anni allora quist'annu ùn a feremu più. Ma dapoi anni è anni, e municipalità corse facenu macinà i so cerbelli per fà di i so giratoghji di Natali i più belli. In u 2009 aviamu fattu stu filmettu, in u 2012 un altru. 
E gattive lingue diceranu chì i giratoghji di Natale sò u Disneyland di u poveru. I servizii di e municipalità dicenu chì hè una manera di purtà appena di magia di Natale è chì i zitelli sò felici. 
In tutti i casi una cosa hè certa : u merre corsu di l'anni 2000 deve decurà u so giratoghju. S'ellu ùn face nunda, i so elettori diceranu ch'ellu hè ràncicu. 
Eccu una vera tradizione corsa d'oghje.
    </p>
    <p>
     Quist'annu, in Biguglia, anu fattu forte. U tema era "Vincentellu d'Istria di Natale hè u più forte è fracassa i 4x4".
    </p>
    <p>
     Ritratti : France 3 Corse 
Speremu ch'ellu ùn ci sia nunda di grave per quellu chì hà avutu l'accidente.
    </p>
    <p>
     3. L'ochju
A sapete, e preghere di l'ochju s'amparanu a sera di Natale, à mezanotte. Hè cusì ch'ella si deve fà a trasmissione. 
Bon, per avà ùn avemu ancu vistu publicità di stu gèneru :
    </p>
    <p>
     Ma c'emu da ghjunghje. Viderete ! 
Sin'à induve anderà u marketing identitariu ?
    </p>
    <p>
     4. I rigali vinduti nant'à internet
Tutti l'anni crescenu. Passatu Papa Noël, i rigali chì ùn sò piaciuti sò messi in vendita nant'à eBay. 
"Iè ma quessa hè un affari di pinzuti è noi ùn simu micca cusì !" Pensate appena... Survegliate e pagine corse di Le Bon Coin, Priceminister è eBay, viderete voi...
    </p>
    <p>
     5. E decurazione
Tutte e municipalità facenu i sforzi per decurà. Cun più o menu successu.
    </p>
    <p>
     Ne vidite d'altre ? Aspettemu i vostri cummenti.
    </p>
   </div>
  </body>
 </text>
</TEI>
