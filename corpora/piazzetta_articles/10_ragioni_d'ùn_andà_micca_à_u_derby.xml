<TEI>
 <teiHeader>
  <fileDesc>
   <titleStmt>
    <title>
     10 ragioni d'ùn andà micca à u derby
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/10-ragioni-d-un-anda-micca-a-u-derby_a1423.html"/>
     <date>
      Tue, 16 Oct 2012 00:13:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       10-RAGIONI-DI
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    10 ragioni d'ùn andà micca à u derby
   </head>
   <div type="excerpt">
    <p>
     Dapoi una settimana a Corsica hè tocca da una maledizzione nova. U disimpiegu ? L'acculturazione ? A droga ? U grande banditisimu ? Nò, a psicosa di u derby.
    </p>
   </div>
   <div type="content">
    <p>
     1. Hà da esse a guerra. Quist'annu a curiosità di u derby ACA - Sporting ùn serà nè Adrian Mutu nè e zappate di Novaes, ma a viulenza. D'altronde, l'organizazione calamitosa di sta partita hè un cumplottu di Frédéric Thiriez, di u prefettu è Pierre Ménès pè ridiculizà i clubs corsi. 
2. I Bastiacci anu da invadisce à Aiacciu è sò gattivi. Solu 850 piazze eranu previste pè i Bastiacci, chì furiosi si sò lampati cum'è famiti nant'à i biglietti in vendita. Si sà chì i sustenidori di u Sporting anu un cromosomu di a viulenza è ch'elli sò antropofàgichi. Da leghje : " Nous allons descendre à Ajaccio, encourager notre équipe et nous serons 3 000 ! " 
3. L'Aiaccini dinù ùn sò micca bravi. Annerbati da i Bastiacci chì volenu invadisce a so cità pè terrurizalli, i sustenidori rossi è bianchi si sò messi in postu à partesi da Bucugnà cù e so mitragliose. L'Orsi Ribelli anu fattu anch'elli u so cummunicatu per dì ch'elli eranu pronti à riceve i turchini. 
4. Ci vole à lampà un "appel au calme". Alain Orsoni ùn averà micca u so Nobel di a pace quist'annu malgradu u so "appel au calme". Corsica Libera hà fattu u soiu. Dominique Bucchini vene di lampà a so chjama. 
Pè a prima volta in a storia di a Corsica, avemu ancu una doppia chjama di prefetti !!! Da leghje nant'à CNI : L'appel des deux préfets 
Quale serà u prussimu ? André Paccou ? Gilbert Thiel ? Jean-Luc Reichmann ? Félix Baumgartner ? Hannibal Lecter ? Una partita di ballò chì ùn hè ancu stata ghjucata face nasce di più riazzaioni chè u trippiu assassiniu di Castirla. Tuttu và bè. 
5. U Sporting hà da perde. Ma quessa, a sapemu digià. 
6. Ùn ci hè più piazze. Hè più faciule d'avè una piazza à u Cunsigliu Generale chè dì buscà una piazza pè assiste à u derby. 
7. Serà dunque un mischju di Mad Max, Armageddon, La Guerre du feu, Voyage au bout de l'Enfer è Terminator. D'appressu à ciò ch'ellu si pò leghje è sente, quelli chì camperanu dopu à sta sperienza seranu veramente forti. I will surive, o nò ? 
8. Ciò chì si passa in e tribune hè u spechju di a sucetà. È a sucetà corsa stà male. Ùn a sapiate micca ? È mancu u puverettu di Pasquale Paoli ùn avia riesciutu à fà l'unione, allora... 
9. U futbol ùn hè micca una festa. Si e cumpetizione spurtive era state inventate per avvicinà i populi è prumove a tullerenza è a fratellanza, a saperiamu. Ma ùn hè mai statu u casu. Cunniscite un derby in u mondu induve ùn ci sia rivalità ? Ùn semu nè megliu, nè peghju chè l'altri... simpliciamente. 
10. Emile Zuccarelli hà digià appruntatu u so cummunicatu di cundannazione. Cummincerà pè "je condamne avec la plus grande fermeté..." I pienghjuloni fatalisti elli s'approntanu à pienghje "on s'en sortira jamais, Corsica ùn averà mai bè". 
Bon, è sì stu derby si passava bè ? Appena di magagna trà i partigiani di e duie squadre, appena d'ingagiamentu nant'à u terrenu... è nunda di più. Ne femu a scumessa ?
    </p>
   </div>
  </body>
 </text>
</TEI>
