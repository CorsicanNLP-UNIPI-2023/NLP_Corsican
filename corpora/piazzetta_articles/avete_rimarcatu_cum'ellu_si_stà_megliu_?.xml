<TEI>
 <teiHeader>
  <fileDesc>
   <titleStmt>
    <title>
     Avete rimarcatu cum'ellu si stà megliu ?
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Avete-rimarcatu-cum-ellu-si-sta-megliu_a1379.html"/>
     <date>
      Fri, 29 Jun 2012 00:31:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       FUTBOL
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Avete rimarcatu cum'ellu si stà megliu ?
   </head>
   <div type="excerpt">
    <p>
     Spetàculu, fair-play, suspens... Dapoi l'eliminazione di a squadra di Francia, l'Euro di futbol hè passiunante.
    </p>
   </div>
   <div type="content">
    <p>
     "I will survive" ùn serà micca u tube di l'estate, l'équipe de France di Laurent Blanc si n'hè digià vultata in casa. 
A FFF avia cum'è ogettivu di ristabilisce a fiura catastròfica di i Bleus dopu à a cuppa di u mondu calamitosa in u 2010... Dopu à duie settimane, era digià un fiascu. 
Si pensava chì u bus di Knysna era luntanu, ma ci hè statu l'affare Nasri. A storia a cunniscite : insulte à i giurnalisti, individualisimu, eliminazione senza gloria. 
Quandu i ghjucadori taliani rinunziavanu à e prime di macci in sulidarità cù i so paisani, i ghjucadori francesi adupravanu un cumpurtamentu indegnu. 
À tal puntu chì Jean-Pierre Pernaut s'hè cappiatu in u so JT, offrendusi cusì un bellu buzz nant'à Facebook. Da vede : Jean-Pierre Pernaut démonte l'équipe de France. 
Ci hè qualcosa chì ùn và quandu si vede u presentadore di TF1 (a catena tv di a vulgarità, di i soldi è di a dicerbellazione) fà a lezzione di murale à Nasri. Ùn parlemu di a ricuperazione pulitica chì hè fatta... 
Ma quantunque, avete vistu cum'ellu hè bellu u futbol, senza sta squadra di Francia ?
    </p>
   </div>
  </body>
 </text>
</TEI>
