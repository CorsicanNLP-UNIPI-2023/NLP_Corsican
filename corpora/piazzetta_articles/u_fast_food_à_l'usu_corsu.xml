<TEI>
 <teiHeader>
  <fileDesc>
   <titleStmt>
    <title>
     U fast food à l'usu corsu
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/U-fast-food-a-l-usu-corsu_a1065.html"/>
     <date>
      Tue, 22 Mar 2011 00:34:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       MAGAGNA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    U fast food à l'usu corsu
   </head>
   <div type="excerpt">
    <p>
     Piuttostu ch'è di manghjà rubbaccia americana in i fast food, perchè ùn si puderia micca manghjà rubbaccia corsa ?
    </p>
   </div>
   <div type="content">
    <p>
     In e nostre vitacce d'omi muderni, ùn ci hè più piazza per una manghjusca di qualità. Ci vole à manghjà in furia, è cum'è no semu tutti fusciati, ci vole à manghjà micca caru. 
Oghje ùn si campa più ch'è à hamburgers in cartone, jambon in plàsticu è hot dogs radioattivi. 
A sapemu, ùn vale a pena di pienghje i tiani di fasgioli di mammone è i prisutti di Tempi Fà. Finiti i sturzapreti, fiadoni, pisticcini, piattoni di lasagne è nicci. Troppu longu à fà, troppu caru ! 
Ci sò sempre prudutti di qualità in Corsica (ancu di grazia !) ma da quì à pocu a bona robba nustrale serà riservata à i ricchi russii è à quelli chì viaghjanu in Cayenne. U bonu prisuttu diventa un pruduttu di lussu, riservatu à a Corsica d'in sù, quella di i novi sgiò. 
A Corsica d'in ghjò, quella di Lupinu è di i Salini, di e classe mezane sbaiuccate forma a grande magiurità di l'abitanti di a Corsica. Ma cum'ella flamba i so soldi in spechjetti Ray Ban è in scarpi Prada, fermanu pochi i soldi per manghjà. Li ferma i knackis è e paste Lustucru. 
Allora perchè micca un fast food nustrale, cun pulenda à bon pattu, figatellu chinese è casgiu corsu cun latte pulunese ? Manghjà male, d'accordu. Ma almenu, manghjemu male è nustrale !
    </p>
   </div>
  </body>
 </text>
</TEI>
