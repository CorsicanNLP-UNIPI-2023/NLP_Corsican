<TEI>
 <teiHeader>
  <fileDesc>
   <titleStmt>
    <title>
     10 idee pè i naziunalisti à u pudere
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/10-idee-pe-i-naziunalisti-a-u-pudere_a2385.html"/>
     <date>
      Thu, 21 Apr 2016 11:20:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    10 idee pè i naziunalisti à u pudere
   </head>
   <div type="excerpt">
    <p>
     "Tamanta strada" per ghjunghje à u capu di a CTC. Avà chì i naziunalisti sò à u pudere, chì fà per chì a mandatura ùn diventi una viacruce ? Eccu une poche di VERE piste.
    </p>
   </div>
   <div type="content">
    <p>
     Fabricà a bomba atomica
Viderete chì cù un bomba atomica, ci piglieranu à u seriu. 
In u 1960 u guvernu francese hà vulsutu fà e so prove in l'Argentella ("on fera les essais nucléaires l'hiver pour ne pas déranger les touristes"...). Dop'à e pruteste, u statu francese hà sceltu di falle in u desertu algerianu, è dopu à Mururoa. Bon s'ella hè pè u guvernu naziunale corsu, nimu truverà à dì. 
U prublemu hè ch'ellu ci vole à truvà un locu. Digà ch'è no simu incapaci di metteci d'accunsentu pè trattà u nostru mullizzu...
    </p>
    <p>
     Avè una vera squadra naziunale di ballò
Hè ora di dumandà un'affiliazione à a FIFA. Prima per vutà contr'à Blatter è Platini, dopu per avà una vera squadra naziunale di futbol è ghjucà e qualificazione per l'Euro è a cuppa di u mondu. 
Cusì, puderemu biscà dopu à esse stati eliminati contr'à l'Azerbaigian o u Liechtenstein. Ci cambierà appena.
    </p>
    <p>
     Scambià d'innu
Siamu onesti. Fora d'una strufata o duie, nimu cunnosce è capisce e parolle di Diu vi Salvi Regina. È in più di quessa e parolle sò in talianu. 
Eppo una volta ch'è no averemu una squadra naziunale di ballò à a FIFA, cumu avemu da fà à u mumentu di l'inni ? 
Imaginate u Diu vi salvi Regina ghjucatu da una fanfara ? Ùn pò micca andà. Dumandemu à Patrick Bruel è Patrick Fiori di creà un veru innu naziunale.
    </p>
    <p>
     Impone unepochi di ghjorni di festa
Hè ora d'avè unepochi di ghjorni festivi in più. Prupunimu : 
- U 27 di ferraghju (in u 1967, a Corsica battia a Francia 2 à 0).  - U 27 di dicembre (in u 1729, era u principiu di a rivuluzione).  - L'8 di ghjennaghju (in u 1735, a separazione contr'à Ghjenuva).  - A nascita di Guglielmu Guglielmi, primu scrivanu di lingua corsa (ùn avemu micca a data ma l'inventeremu). 
Mandate i vostri mails à Gilles è à Jean-Guy. 
(Bella sigura, tenemu dinù i ghjorni di festa francesi).
    </p>
    <p>
     Dumandà una piazza à l'ONU
L'ONU ricunnosce 193 stati. A FIFA conta 209 associ. Hè vera, u ballò hè di più impurtante. Ma una piazza à l'ONU ci vole quantunqune. 
Eppo ci vulerà bè à truvà una piazza à Paul Giacobbi avà.
    </p>
    <p>
     Ripiglià à Capraia
U 29 di maghju di u 1767, dop'à trè mesi di guerra è una mubilizazione di 400 Corsi, l'armata di Paoli cun Achille Murati pigliava à l'isula di Capraia. È quessa, hà veramente imbestiatu i Ghjenuvesi. 
Aiò ch'è ora di turnà à piglialla.
    </p>
    <p>
     Ricuperà e case segundarie
L'indiani Mapuche anu ricuperatu unepoche di terre soie in Argentina ch'elli s'avianu compru e multinaziunale. 
Perchè micca ripiglà e case segundarie di ricconi è fanne centri culturali, residenze d'artisti, ciucciaghje, musei ? O rasalle è lascià fà a natura.
    </p>
    <p>
     Sbandisce e canzone di Claude François
Ma dinù "Femme" di Jean-Luc Lahaye, "Bob Morane" d'Indochine, "Et on démarre une autre histoire" di Gérard Blanc. 
Hè tempu di falla finita cun l'orrori di l'anni ottanta.
    </p>
    <p>
     Dà a doppia naziunalità à Emil Kostadinov
A si merita, nò ?
    </p>
    <p>
     Organizà a cuppa di u mondu
Bon d'accordu, hè una magagna digià fatta. Ma sta volta a pudemu fà in veru. È serà una manera di rilancià u BTP. 
O allora i ghjochi olimpichi in Ascu, ma ùn ci sempre micca neve.
    </p>
    <p>
     Scambià di bandera
Siamu onesti : hè quantunque cumplicata è strana a storia di a bandera corsa. A testa di moru ci vene da l'Aragone (ma a Corsica ùn hè mai veramente stata aragunese), ùn era micca cunnisciuta in Corsica sin'à Pasquale Paoli, è a so interpretazione porta spessu à cunfusione. Allora perchè micca scambià di bandera ? 
Tè, è s'è no pigliavamu a filetta cum'è bandera naziunale ? Ah nò, hè digià pigliata...
    </p>
   </div>
  </body>
 </text>
</TEI>
