<TEI>
 <teiHeader>
  <fileDesc>
   <titleStmt>
    <title>
     Mickaël Vendetta rifugiatu puliticu in Corsica?
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Mickael-Vendetta-rifugiatu-puliticu-in-Corsica_a1341.html"/>
     <date>
      Mon, 07 May 2012 02:12:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       PRESIDENZIALI-2012
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Mickaël Vendetta rifugiatu puliticu in Corsica?
   </head>
   <div type="excerpt">
    <p>
     A bona nutizia, hè chì Mickaël Vendetta si ne và. A gattiva, hè ch'ellu puderia rifugiassi in Corsica.
    </p>
   </div>
   <div type="content">
    <p>
     Mickaël Vendetta l'avia prumessa nant'à u so blog : "Je ne resterai pas en France si Hollande passe au Pouvoir". Bona nutizia dunque, u sustegnu nùmeru unu di Sarkozy duveria smarrisce di a scena mediàtica. 
Ma a gattiva, hè chì cù i risultati di Sarkozy in Corsica (55,87%), u nostru paese puderia diventà u rifugiu pè i sustegni di l'oramai ex presidente, à cummincià pè Mickaël Vendetta. 
Ùn anderà micca in L'Alzi (100% di voti pè François Hollande). 
Ma hà a scelta : Rusiu 93,5% di i voti pè Sarkozy, Ciamanacce 93,4, Bustanicu 87,9, A Porta d'Ampugnani 85,1, U Tassu 88,5, E Piazzole d'Orezza 86,3 chì facenu megliu chè... Neuilly sur Seine (solu 84,2 !) 
È di siguru, U Borgu 80,1% pè l'UMP. 
Pè e cumune chì anu vutatu à Hollande, ci hè sempre L'Alzi chì face tòmbula è chì puderia accoglie da quì à pocu à Hugo Chavez. 
Ma dinù : E Casevechje 94,2% pè u candidatu di u PS, Ortiporiu 93,1, A Nuvale 91,2, I Pirelli d'Alisgiani (90,7), Muracciole (86), Ogliastru (85,4), Sant'Andria di u Cotone (85,3), Bilìa (84,4), U Salgetu (83,1), A Crucichja (82). 
Cun risultati sìmili, serà chì l'elettori di sti paesi anu cunvinzioni pulitiche forte à l'UMP è à u PS, à u puntu di fà risultati degni di certi paesi africani ? Serà ch'elli sò tenuti da i so merri ? 
O ch'elli votanu cum'è u so merre perchè "iè ma capisci, le maire il est gentil, il fait des choses pour le village et il nous a rendu beaucoup de services" ? 
Andate à sapè...
    </p>
   </div>
  </body>
 </text>
</TEI>
