<TEI>
 <teiHeader>
  <fileDesc>
   <titleStmt>
    <title>
     Tù dinù, arrubati un pezzu di patrimoniu corsu
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Tu-dinu-arrubati-un-pezzu-di-patrimoniu-corsu_a1344.html"/>
     <date>
      Sun, 20 May 2012 18:25:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Tù dinù, arrubati un pezzu di patrimoniu corsu
   </head>
   <div type="excerpt">
    <p>
     Puderia esse una magagna, ma nò. A statua di San Petru in cima di u San Petrone hè stata arrubata.
    </p>
   </div>
   <div type="content">
    <p>
     U monte San Petrone hè appena a muntagna sacra di l'abitanti di a Castagniccia, ch'elli sianu pagani o cristiani. A muntagna hà ancu a so pagina di fans nant'à Facebook. In cima si pò vede unu di i più belli panorama nant'à e muntagne di Corsica, da u Cintu à l'Alcùdina. 
Ma ùn sò i bàrbari chì mancanu, ch'elli sianu Corsi o fresteri. 
Ci sò dunque intelligentoni chì ùn anu micca esitatu à cummette un sacrilegiu, peghju chè l'affare Limelette : si sò arrubati a piccula statua di San Petru chì era in cima. Era stata fatta una trentina d'anni fà da artigiani di A Rocca Suprana, paisolu di Merusaglia. 
Simbòlicu di i tempi d'oghje, l'affare si passa di cummenti. 
Allora postu chì e parolle di cumunu, di patrimoniu, di memoria ùn volenu più dì nunda, ancu voi, arrubatevi puru un pezzu di patrimoniu corsu. Pigliatevi una stàntara di Filitosa o di Cucuruzzu, un pezzu di chjesa pisana di a Canònica o di San Mighele di Muratu, u guadru di u museu Fesch è vendite tuttu nant'à eBay. 
O mettiteli in giardinu, ça fait bien à coté de la piscine pour la soirée barbeuk avec les voisins. 
S'induvinanu e discussioni : "Dis-donc, il est chouette ton nain d'jardin sculpté ! Tu l'as trouvé où ? A Eurobazar ?"
    </p>
   </div>
  </body>
 </text>
</TEI>
