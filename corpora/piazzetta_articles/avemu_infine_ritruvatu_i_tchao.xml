<TEI>
 <teiHeader>
  <fileDesc>
   <titleStmt>
    <title>
     Avemu infine ritruvatu i Tchao
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Avemu-infine-ritruvatu-i-Tchao_a1763.html"/>
     <date>
      Mon, 28 Apr 2014 16:09:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       SUCETA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Avemu infine ritruvatu i Tchao
   </head>
   <div type="excerpt">
    <p>
     S'è vò avete più di trenta anni, i biscuttini "Tcha'o" vi ricordanu a vostra zitellina. Ma firmavanu un misteru : ùn si truvava nisuna traccia nant'à internet. Sin'à oghje...
    </p>
   </div>
   <div type="content">
    <p>
     S'è vo site à pocu pressu normale, i "Tcha'o" sò assuciati à u vesperinu di a vostra zitellina (iè hè parolla corsa per dì "le goûter") è à e Mystérieuses cités d'Or, di Ulysse 31 o di Fraggle Rock nanz'à u Corsica Sera presentatu da Jacques Bastianesi. 
Hè vera o nò ? Bon. 
Sti biscotti tondi à a cicculata sò cum'è i "Princes" d'oghje, ma in megliu. 
Certi i chjamavanu sempre "Bichoco", ancu si stu nome ùn esistia più dapoi dece anni. 
Un Misteru  Ma c'era un veru misteru nant'à i Tcha'o. À l'epica di a nostalgia di l'anni 80, publicità, ghjochi, prugrammi tv è altri, ùn si truvava nunda nant'à l'esistenza di sti biscotti. Ùn si sà quale hè chì l'hà fatti. BN ? Lu ? L'Alsacienne ? 
Una legenda dice ancu chì i Tcha'o ùn sarianu stati ch'è una marca destinata à u mercatu corsu. 
SOS Tchao  Nant'à u web ùn mancanu i messagi nant'à i forums in ricerca di Tchao : da vede quì, o ancu quì, è dinù quì... è ci n'hè pienu di discussioni cusì. 
Eri sera nant'à Twitter, un internautu @DagostinoY hà publicatu un vechju ritrattu d'un pacchettu di Tcha'o. Bon ok u ritrattu ùn hè micca di qualità. Ma hè tuttu ciò ch'ellu si pò truvà oghje, è hè guasi un miràculu. 
Ùn vi pare nunda ? 
Nò. Ma per noi hè assai. Ch'ellu ne sia ringraziatu !
    </p>
   </div>
  </body>
 </text>
</TEI>
