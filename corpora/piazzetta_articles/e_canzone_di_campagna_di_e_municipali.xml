<TEI>
 <teiHeader>
  <fileDesc>
   <titleStmt>
    <title>
     E canzone di campagna di e municipali
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/E-canzone-di-campagna-di-e-municipali_a1682.html"/>
     <date>
      Fri, 21 Feb 2014 09:44:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       MUNICIPALI-2014
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    E canzone di campagna di e municipali
   </head>
   <div type="excerpt">
    <p>
     À ogni campagna eletturale i so candidati. À ogni candidatu, a so canzona di campagna. Quelle chì sò scelte bè vi marcanu, ma ci sò dinù i fiaschi. Eccu un cumparativu di i primi meetings di a campagna in Bastia.
    </p>
   </div>
   <div type="content">
    <p>
     Gilles Simeoni : "Mi ne vocu" (Vitalba)  A canzona di Simeoni ùn hè più "Sinfunia nustrale", ma u tube di Vitalba "Mi ne vocu". Ambianza assicurata durante i meetings. Piace assai, a scelta pare bona per una canzona di campagna. Gilles si ne vole andà, ma induve ? Pè "e fureste di sole, i chjassi di u sperà" cum'ella a dice a canzona ? O pè a merria di Bastia, cum'ellu a dice u sundagiu Ipsos Corse-Matin / France 3 Corse / RCFM ? 
François Tatti : una musica tecnò  Hè a scelta a più strana di sta campagna. Per u primu meeting di a lista Tatti-de Gentili, s'hè intesu una musica tecnò chì solu i fans di tunning ponu cunnosce, "Twerk anthem" di u dj Tony Junior. Alè Francè, si pò fà megliu ! 
Jean Zuccarelli : "Wake Me Up" (Avicii)  A canzona di Jean Zuccarelli per u so primu meeting hè stata "Wake me up" d'Avicii è Aloe Blacc. E parolle dicenu "wake me up when it's all over"... traduzzione : "discitatemi quandu tuttu serà finitu". Eccu un bellu prugramma. 
Jean-Louis Milani : "Wake Me Up" (Avicii) dinù è Jean-Michel Jarre  U candidatu di l'UMP hà fattu a listessa chè Jean Zuccarelli pè a presentazione di a so lista : "Wake me up" d'Avicii. Hè cullatu nant'à a scena nant'à una canzona di Jean-Michel Jarre. Nustalgia di u RPR di l'anni 80 ? 
Eric Simoni : "Un'alba nova" (L'Arcusgi)  Nisuna surpresa à Corsica Libera chì torna à ripiglià a canzona "Un'alba nova", fatta per l'ultime elezzioni territuriali. Hè una ripresa d'una canzona di Joan Baez, "The Ballad of Sacco and Vanzetti". Classicu, è sempre efficace. 
Bonus track. Jacques Chirac in u 1988 : "The final countdown" (Europe)  Iè, in u 1988, u candidatu di u RPR cullava nant'à a scena nant'à sta canzona. 
Pè l'altri candidati, aspettemu di vede i so meetinghi.
    </p>
   </div>
  </body>
 </text>
</TEI>
