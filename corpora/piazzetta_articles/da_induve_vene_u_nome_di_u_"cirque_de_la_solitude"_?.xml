<TEI>
 <teiHeader>
  <fileDesc>
   <titleStmt>
    <title>
     Da induve vene u nome di u "Cirque de la Solitude" ?
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Da-induve-vene-u-nome-di-u-Cirque-de-la-Solitude_a2233.html"/>
     <date>
      Thu, 11 Jun 2015 12:59:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       CULTURA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Da induve vene u nome di u "Cirque de la Solitude" ?
   </head>
   <div type="excerpt">
    <p>
     A terribile disgrazia di u GR 20 accaduta in Ascu à u principiu di l'estate ci rammenta chì a muntagna corsa hè bella, ma periculosa assai. È per ciò chì hè di i nomi di lochi, hè appena n'importa chè dinù.
    </p>
   </div>
   <div type="content">
    <p>
     Ùn si dicerà mai abbastanza quantu e cundizione ponu scambià in furia in muntagna è quantu ci vole à esse prudenti. Di ghjugnu, u terribile sfundamentu di terrenu chì si n'hè purtatu sette persone hà messu à palesu quantu ùn si face attenzione à e cundizione meteorològiche. 
A moda di a corsa, è di duppià e tappe di u GR 20 ùn arrangia nunda. Di regula, hè megliu à ùn esse à caminà u dopu meziornu, quand'elli schjattanu i tempurali. 
L'accidente di st'estate hà messu à palesu nomi cunnisciuti da i passiunati di muntagna, ma forse micca da u grande publicu è... assai goffi. 
Avà tuttu ognunu cunnosce u "Cirque de la solitude" è di u "Col Perdu", di u so nome corsu I Cascittoni è a Bocca Tumasginesca. 
Ma da induve venenu ?
    </p>
    <p>
     "Cirque de la Solitude" = "I Cascittoni" o "E Mute"
Trà Ascu è Niolu, hè u locu riputatu u più tennicu è u più difficiule di u GR20. Hè capita, chì a strada d'alta muntagna passa per stu locu salvaticu, bellissimu, inchjuzzatu, minerale, fattu di pentoni chì falanu à l'asseccu. 
Ma ben ch'è salvaticu, u Cirque de la Solitude era cunnisciutu da l'omi. I pastori aschesi chì u frequentavanu. È l'anu chjamatu I Cascittoni. 
Da u latu di U Mansu, a ghjente u chjama "E Mute" (infurmazione data da u CESIT, Cumitatu d’Istudii Scientìfichi è Infurmàtichi di a Tupunimìa di a Corsica).
    </p>
    <p>
     Col Perdu = Bocca Tumasginesca
Situatu in cima di a stazione d'Ascu, sopr'à I Cascittoni truvemu dunque u Col Perdu, chì ùn avia nunda di "persu" postu ch'ellu era cunnisciutu sott'à u nome di Bocca Tumasginesca. 
Avà l'IGN dà a doppia numinazione per certi lochi, ma sempre cù u sbaliu ("Cascettoni" invece di "Cascittoni").
    </p>
    <p>
     A "Pointe des Eboulis", a "Tour Penchée", a "Combe des Chèvres"...
Di fatti, a muntagna corsa hè piena di nomi sfrancizati : 
Sempre nant'à a cummuna d'Ascu è sott'à u Cintu, ci truverete a Tour Penchée. Ma chì u so nome corsu ? Averà esistitu, ma s'hè persu. 
Listessu pè a Pointe des Eboulis, vicina di u Cintu. Averà avutu un nome quessa ? Micca sigura, hè di più una cresta ch'è una punta veramente identificata. S'ella avia un nome, s'hè persu. 
Sempre in u massicciu di u Cintu, vicinu di a cima di u Paglia Orba ci hè a Combe des Chèvres. Custì dinù, stu locu averà avutu un nome corsu ?
    </p>
    <p>
     U "Pic Von Cube" = A Punta Rossa
S'ella vi piace, puderete circà di fà u Pic Von Cube (2 247 m). Ma preferite forse u nome di Punta Rossa. Ella hè stata sbattizata cusì da u cunsigliu municipale d'Ascu in u 1961. 
Félix Von Cube hè cunsideratu cum'è u piuneru di l'alpinisimu in Corsica. À a fine di u XIXu - principiu XXu, stu tedescu hà fattu parechji sughjorni in u massicciu di u Cintu. Li duvimu una descrizzione precisa di e muntagne corse è una cartugrafia impurtante. Hè ellu chì hà apertu è fattu cunnosce parechje vie d'appichjera (vi và cum'è parolla per "escalade" ?) 
Oghje, nant'à e carte di l'IGN truvemu i dui nomi : "Punta Rossa ou Pic Von Cube".
    </p>
    <p>
     Hè impurtante di rende omagiu à stu scentificu chì hà fattu per a cunniscenza di a muntagna corsa. Ma sin'à sbattizà un nome anticu d'una muntagna ?
    </p>
    <p>
     "Le Trou de la bombe"
Quessu si trova in u massicciu di Bavedda. U Trou de la Bombe currisponde in veru à... U Tafonu di u Cumpuleddu. U nome vene da "compulu", termine di pastore chì indetta un accintu per l'animali. 
Nomi turisticu vs. nome di a tradizione pasturale, quale hè chì hà da vince ?
    </p>
    <p>
     È tanti altri nomi...
Quelli chì sortenu in muntagna truveranu nant'à i guidi tanti è carte IGN : 
"Pointe Lejosne"  "La Grande Barrière"  "Les Grands Mulets"  "Le Pas de la Bergère"  "La Cafetière"  "Col Triple"  "Aiguille Paris-Chamonix"  "Le sous-marin de poche"  "Tour St-Etienne"  "La Brêche du Sphynx"  "La Marmotte"... 
Circate bè, ne truverete centinaie cusì.
    </p>
    <p>
     L'orìgine : u turìsimu di muntagna è l'alpinisimu
In a so Note d’orientation sur la question de la toponymie corse, scrive Stella Retali-Medori : 
La présence de formes françaises voire étrangères sur ces cartes n’est pas liée nécessairement à l’urbanisation mais aussi au tourisme, notamment de montagne. 
L'alpinisti fresteri principianu à interessassi à e muntagne corse à a fine di u seculu XIX. I primi sò inglesi : Freshfield, Tuckett. I fratelli Finch è u nurvegianu Bryn aprenu a "via Finch" in u Paglia Orba in u 1909. 
Da vede stu filmu :
    </p>
    <p>
     A via Finch par LFXPROD
    </p>
    <p>
     D'altri alpinisti sguizzeri, alemani (Von Cube), francesi (u scentificu Hellbroner) seguiteghjanu.
    </p>
    <p>
     Ma hè sopr'à tuttu dop'à a segonda guerra mundiale chì l'alpinisimu si sviluppa in Corsica. E muntagne aschese è niulinche vedenu scalà di più in più ghjente, u turìsimu cresce, a cunniscenza di i massicci corsi si sparghje :
    </p>
    <p>
     1971 : a creazione di u PNRC è di u GR 20
U 1971 hè l'annu d'un cambiamentu maiò : u Parcu Naturale hè creatu, cù u so GR20 è i so rifugi d'alta muntagna chì facenu cresce a frequentazione di i massicci corsi. 
L'artigianu di u GR 20 si chjama Michel Fabrikant (1912-1989). Hè un tercanu di a muntagna chì s'hè lanciatu in a splurazione in detagli d'ogni muntagna corsa. Face a descrizzione di tutti l'accessi, tutti i viòttuli, tutti i stazzi è agrotti induv'ellu si pò dorme, da u Cintu à l'Alcudina. 
In u 1971 esce u so "Guide des montagnes corses", in dui vulumi. Diventa a bibbia di tutti i passiunati di muntagna.
    </p>
    <p>
     Stu libru permette à i passiunati, Corsi è fresteri, d'avè accessu à un mondu frequentatu da poca ghjente. A cunniscenza di a muntagna corsa deve assai à Fabrikant. 
L'alpinistu và à vede quelli chì sanu, pastori è cacciadori. Interrugheghja, dumanda i nomi di lochi, s'interessa à a tupunimia. Certe volte cerca ancu di spiegalla... 
Quand'ellu ùn ne trova micca... inventa un nome novu. È hè cusì chì i chjassi di muntagna sò pieni di nomi francesi. Tutti averanu avutu un nome corsu ? Micca sigura. 
Ma certe volte ancu, sbatteza i nomi. Hè cusì chì "Col Perdu" rimpiazza à "Bocca Tumasginesca", "Le Cirque de la Solitude" caccia u nome di "I Cascittoni", u "Col Triple" quellu di "Bocca à e Sponde"... 
L'IGN ripiglia u so travagliu, sti nomi si ritrovanu nant'à e carte, i libri... U male hè fattu.
    </p>
    <p>
     Hè sempre colpa à l'altri ? Micca solu...
Ma ùn vale a pena di mette tuttu in colpa à l'altri è à i fresteri. Oghje, nunda impedisce i cunsigli municipali d'impone u cambiamentu di nomi di lochi. Per quessa, basta d'un cunsigliu municipale. 
Ch'aspettanu i Corsi per dumandalla ?
    </p>
   </div>
  </body>
 </text>
</TEI>
