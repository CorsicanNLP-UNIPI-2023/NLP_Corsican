<TEI>
 <teiHeader>
  <fileDesc>
   <titleStmt>
    <title>
     50 anni di squadra naziunale corsa di ballò
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/50-anni-di-squadra-naziunale-corsa-di-ballo_a2210.html"/>
     <date>
      Thu, 26 May 2016 00:20:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       FUTBOL
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    50 anni di squadra naziunale corsa di ballò
   </head>
   <div type="excerpt">
    <p>
     A Squadra Corsa scontra u Paese Bascu (u 27 di maghju, 8 ore di sera in Mezavia). Aspettendu d'esse ricunnisciuta un ghjornu da a FIFA è di ghjucà altr'affare ch'è partite amichèvule, eccu a storia di e differente selezzione corse di futbol.
    </p>
   </div>
   <div type="content">
    <p>
     Ùn pare micca cusì, ma face più di cinquant'anni chì una selezzione corsa di ballò esiste. Ùn hè micca stata regulare : nisuna partita organizata trà u 1967 è u 1991... Ciò chì face chì grandi ghjucatori cum'è Papi, Orlanducci, Marchioni, Franceschetti ùn anu mai purtatu a maglia bianca, è hè peccatu. 
Di fatti, ci sò trè epiche in a storia di a "naziunale" corsa : quella di l'anni 60 (trè partite trà u 63 è 67), l'anni 90 (e partite organizate da "Paese", u giurnale di u MPA in u 91, 92 è 93) è a rinascita cù a Squadra Corsa (à partesi da u 2009). 
Scrive Didier Rey à prupositu di a selezzione di l'anni 60 è quella di l'anni 90 : "Les parties qu'elle disputa s'inscrivaient dans des contextes historiques radicalement différents et n'avaient pas, par conséquent, la même signification. Quoi de commun, en effet, entre la Corse intégrationniste des années 1960 et celle secouée par la revendication nationaliste du début des années 1990 ? Les deux premières sélections s'inscrivaient parfaitement dans le cadre unanimiste du début de la décennie 1960, au plus fort du mythe de la solidarité et de "l'unité corse", valeurs qui, pensait-on alors, seraient à même de dépasser les clivages politiques insulaires et de permettre à l'île de sortir, enfin, de l'ornière, à un moment où celle-ci connaissait des bouleversements considérables." 
Eccu quì u storicu di e partite di ste differente selezzione.
    </p>
    <p>
     1963 : vittoria contr'à Nizza (1-0)
A prima volta ch'ella s'addunisce una selezzione di ghjucadori corsi hè di ferraghju di u 1963. A partita in Mezavia hè organizata in omagiu à e vìttime di l'accidente di u Monte Rinosu (di dicembre di u 62, u crash d'un aereu facia 25 morti, a maiò parte eranu ghjucadori di basket bastiacci chì andavanu in Aiacciu). 
5000 spettatori vedenu a vittoria di a selezzione corsa. Fora di dui ghjucadori chì l'OM ùn hà vulsutu cappià (Sansonetti è Leonetti), i più famosi sò quì : Rustichelli, Serra, Marchetti, Pariggi, Marcialis, J-L. Leonetti, Mori, Thétard, Simeoni, Peretti, Colonna. Hè Paul Sinibaldi hà intrenà sta squadra. 
Ùn vi pare nunda ? Tandu, l'OGCN hè prufessiunale (hè statu parechje volte campione di Francia in l'anni 50) è a Corsica ùn conta nisun club prufessiunale. U SCB hè in DH (cullerà à a fine di a stagione) è u GFCA cummencia à fà parlà d'ellu in CFA (finiscerà campione di Francia amatore).
    </p>
    <p>
     1963 : parità contr'à Reims (1-1)
Più difficiule. U Stade de Reims di tandu hè un orcu : campione di Francia in u 1949, 1953, 1955, 1958, 1960, 1962. Finalistu di a cuppa d'Auropa in u 56 è u 59. 
A partita si ghjoca di ghjungnu à u Vélodrôme, in u quatru di e festività di i Corsi di Marseglia. I Corsi tenenu a so vittoria ma Raymond Kopa marca in l'ultimi minuti è permette à i rossi d'ùn perde sta partita. 
Per ciò chì hè di e rivendicazione naziunaliste, ùn vale a pena di circalle, ùn ci n'hè. Addurmintata, sottu sviluppata, a Corsica si viota di a so pupulazione è cummencia à ponesi quistioni nant'à u so avvene. 
Ma per ste festività, avemu dirittu à un cuncertu di Tony Rossi. Nanzu à a partita, avemu dirittu à a Marseillaise è à... L'Ajaccienne. Un sunniacciu.
    </p>
    <p>
     1967 : a vittoria contr'à a Francia ! (2-0)
Cunniscite a storia. L'Equipe de France cerca una partita amichèvule per preparà una partita impurtante contr'à a Rumenia. U selezziunadore francese Just Fontaine prupone di ghjucà contr'à selezziune regiunale francese è si principia cù a Corsica. Victor Sinet hè incaricatu d'occupassi di a "naziunale" corsa. 
Sta volta dinù a partita si passa in Marseglia è gira à u sunniacciu pè a Francia. Dop'à dui minuti, Sansonetti hà digià marcatu pè a selezzione corsa. In u segondu tempu, Serra face trimà e rete una segonda volta. U publicu canta "laissez-les marquer..." Umiliazione naziunale. 
Ùn ci serà mai più partita organizata contr'à una selezzione regiunale. 
Just Fontaine dicerà dop'à u macciu : "ils en ont dans le ventre vos Corses. Si un jour on vous file votre indépendance, vous pourrez toujours espérer jouer un rôle sur le plan international !" 
A cumpusizione : Orsatti (rimpiazzatu da Marchetti, 45u) - Rossi, Pariggi, Peri, Gandolfi - Alfonsi, Vincenti - Serra, Sansonetti, Marcialis (è dopu Camadini, 45e), Vescovali. 
I detagli : U 27 di ferraghju di u 1967 : A Corsica batte a Francia
    </p>
    <p>
     Ma quì dinù, ùn circate ricuperazione pulitica. U naziunalisimu principia pianu (si parla allora di "regiunalisimu") è a stampa naziunalista ùn parla di a partita.
    </p>
    <p>
     1991 : a rinascita contr'à Montpellier (3-3)
Vinti quattru anni dopu, hè u ritornu d'una selezzione corsa. Durante trè anni, e partite si passanu in Aiacciu. L'iniziativa di sta rinascena rivene à i naziunalisti di l'anzianu giurnale di u MPA, "Paese". 
A prima partita si passa di lugliu di u 9. In u quatru di a "festa di Paese" hè organizatu è di u "jubilé" di Battì Gentili. 
Pè rilancià a "naziunale" corsa, hè a squadra di Montpellier chì hè stata invitata. Iè iè, quella di Laurent Blanc, Claude Barrabé, Jacek Ziober, Jean-Manuel Thétis, Michel Der Zakarian è Jacek Ziober... 
A selezzione corsa ghjoca cusì : Pascal Olmeta (OM)- José Pastinelli (GFCA), César Nativi (GFCA), Battì Gentili (GFCA), Jean-Marie Ferri (GFCA) - Stéphane Pietronave (USC), Bruno Lippini (SCB), Laurent Moracchini (SCB), Philippe Gottardi (SCB) - Pascal Mariini (USC), Antoine Difraya (SCB). Rimpiazzenti : Laurent Muselli (GFCA), Patrick Leonetti (GFCA), Charles Sialelli (OA), Stéphane Gori (GFCA).
    </p>
    <p>
     Finisce 3 à 3. Nant'à u terrenu, a squadra di Montpellier hè più forte (duie rete di Divert è Ziober). Ma a selezzione corse si batte. E rete sò signate Pascal Mariini (dui buts) è... d'ùn si sà quale. In a panicca è u forighjocu (vi và cum'è parolla pè "hors-jeu" ?), nimu hà vistu quale hà marcatu. 
In a stampa, nè La Corse, nè Corse-Matin ùn ponu dì quale hà egalizatu pè a selezzione corsa. Vinti quattru anni dopu, ùn si cunnosce sempre micca u nome di u marcadore misteru.
    </p>
    <p>
     Alain Orsoni hè selezziunatu :
    </p>
    <p>
     1992 : parità contr'à a Juventus (0-0)
A storia ritenerà chì dopu à a catastrofa di Furiani, a sola squadra hà accettà di ghjucà una partita amichèvule pè e vìttime di a strage serà a grande Juventus. 
A partita si passa in Mezavia, è tandu hè un evenimentu. Imaginate : Gianluca Vialli, Roberto Baggio, Julio Cesar, Antonio Conte, Pierluigi Casiraghi, Jurgen Kohler, Paolo Di Canio... 
Finisce 0 à 0, è hè digià una bella prova.
    </p>
    <p>
     In a selezzione corsa, truvemu : 
Jean-Luc Ettori, Pascal Olmeta, Pierrot Bianconi, Tony Cervetti, Jean-Marie Ferri, Jean-André Ottaviani, Pierre Maroselli, José Pastinelli, Charles Poggi, Olivier Anziani, Pascal Camadini, Laurent Casanova, Antoine Difraya, Patrick Leonetti, Philippe Levenard, Laurent Moracchini, César Nativi, Philippe Anziani, Olivier Pantaloni, Vincent Seatelli, Jean-Roch Testa.
    </p>
    <p>
     Laurent Casanova, Laurent Moracchini è Olivier Anziani (ritrattu : u blog corsicafoot)
    </p>
    <p>
     Corse-juve_1992 par davegrohl2
    </p>
    <p>
     1993 : Disfatte contr'à u Servette Genève (2-3) è u FC Zagreb (0-3)
À l'estate 93, hè organizatu u turneu di l'ACA. Intornu à Michel Moretti, u MPA hà ripigliatu l'ACA cù u successu ch'ellu si sà (u club aiaccinu passerà da a "PHA" à a L1 in pochi anni). 
Per stu turneu à quattru squadre, ci sò trè clubs "aurupeani" (FC Zagreb, Servette Genève è AS Monaco) in più d'una selezzione corsa. 
Ma nant'à u terrenu, l'affari si passanu male. A prima partita si ghjoca contr'à u Servette Genève (cù un certu Sonny Anderson). Malgradu e rete di Pascal Olmeta (nant'à penalty) è Vincent Seatelli, a Corsica ne piglia trè. 
In l'altra partita, a selezzione si piglia una concia contr'à u FC Zagreb (3 à 0). È per infurmazione, hè u Servette de Genève chì vince u turneu, contr'à l'AS Monaco. 
I selezziunati sò : Pascal Olmeta, Jean-Luc Ettori è André Biancarelli. Pierrot Bianconi, José Pastinelli, Pierre Maroselli, César Nativi, Jean-Marie Ferri, Stéphane Gori è Philippe Lévenard. Laurent Moracchini, Pascal Camadini, Antoine Difraya, Philippe Anziani, Laurent Casanova. Vincent Seatelli, Bruno Rodriguez, Jean-Roch Testa, Olivier Pantaloni è François Mosali. Selezziunadore : Paul Orsatti.
    </p>
    <p>
     In u 1998, u Cameroun batte a Corsica (1-0)
1998 hè l'annata di a cuppa di u mondu è a squadra di u Cameroun face a so preparazione in Auropa. Una partita contr'à una selezzione corsa hè prevista in Furiani. 
Iè, Samuel Eto'o hà ghjucatu à l'Inter, à u Barça, à Chelsea, è contr'à a Corsica. 
I detagli nant'à u situ Corse Football
    </p>
    <p>
     2009 : parità trà a Squadra Corsa è u Congò (1-1)
2009 hè l'annu chì vede nasce u prugettu di a "Squadra Corsa". Nant'à u mudellu di i Brittoni, di i Catalani è di i Baschi, perchè micca ghjucà una partita amichèvule ogni annu ? 
Pè sta partita u Congò hà accettatu di spiazzassi in Mezavia. Finisce 1 à 1. Tè ? Ci vole à crede chì i ghjucadori corsi ùn sò micca cusì pessimi. 
A selezzione : Penneteau, JL. Leca, Bocognano, Squillaci, Franceschi, Modesto, Cahuzac, Martinetti, Lippini, G. Leca, Grimaldi, Coulibaly, Palmieri, Cioni, Cavalli, Cabella, Gaffory, Rocchi, Mandrichi. Intrenore : JM. Cavalli. 
Da vede : U filmettu quì
    </p>
    <p>
     2010 : Vittoria di u turneu cù a Brittagnia, u Gabon, u Togò
Sta volta si ghjoca in Furiani a "Corsica Football Cup". Duie squadre africane, duie selezzione micca ricunnisciute da a FIFA. 
E mezefinale si ghjocanu in Timizzolu, a finale in Furiani. A Corsica batte a Brittagnia 2 à 0 (Tiberi, Mandrichi). In finale face 1 à 1 contr'à u Gabon (rete di Berenguer), è vince à a seanza di e penalità. 
I detagli nant'à Corse Football è Wikipedia. 
Da vede dinù u filmettu
    </p>
    <p>
     2011 : Vittoria contr'à a Bulgaria (1-0)
A prima squadra aurupeana à accetà di ghjucà contr'à a Corsica hè a Bulgaria di Lothar Matthäus. A partita si passa in Timizzolu è a Squadra Corsa face forte : vince 1 à 0 (Cavalli) ! 
Ne parla ancu Canal + :
    </p>
    <p>
     2012 : Parità contr'à una selezzione internaziunale (2-2)
In faccia di a squadra corsa, una selezzione internaziunale fatta da Gérard Houiller cù qualchì ghjucadori micca troppi male (Carragher, Essien, Heskey, Gignac è d'altri ghjucadori di L1). 
Finisce in parità, chì malgradu e rete di Cahuzac è Cioni, stu mulizzu di Gignac hà marcatu duie volte.
    </p>
    <p>
     2015 : Vittoria contr'à u Burkina Faso (1-0)
Ritornu in Furiani pè a Squadra Corsa in u 2015. A Corsica vince u derby contr'à u Burkina Faso cù una rete di Yohan Bocognano, chì ghjoca tandu à l'Inter Baku (Azerbaigian). 
Da vede nant'à Corse Football
    </p>
   </div>
  </body>
 </text>
</TEI>
