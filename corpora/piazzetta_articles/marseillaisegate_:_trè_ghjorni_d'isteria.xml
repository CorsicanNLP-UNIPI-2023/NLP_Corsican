<TEI>
 <teiHeader>
  <fileDesc>
   <titleStmt>
    <title>
     MarseillaiseGate : trè ghjorni d'isteria
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/MarseillaiseGate-tre-ghjorni-d-isteria_a2300.html"/>
     <date>
      Sun, 22 Nov 2015 23:59:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    MarseillaiseGate : trè ghjorni d'isteria
   </head>
   <div type="excerpt">
    <p>
     Di tantu in tantu a Corsica hè traversata da un grande dibattitu. Quist'annu, a dumanda era : Marseillaise in Furiani pè u derby, o micca ? Nant'à e rete suciale hè statu un scumpientu. Innò, ùn ci vole micca cuntà nant'à u ballò per avvicinà i populi...
    </p>
   </div>
   <div type="content">
    <p>
     Tuttu principia venneri sera. Pè rende omagiu à e vittime di l'attentati di Parigi è à u so educatore Dumè Albertini, u Sporting annunzia nant'à u so situ un protocolu differente di quellu impostu da a LFP : Diu vi salvi Regina, ballò cappiati in celu, minutu sciaccamanatu... ma micca Marseillaise. 
Per evità l'incidenti è i fischji, u Sporting dice di vulè rende un omagiu à l'usu nostru. Averà fattu male ?
    </p>
    <p>
     Ma subbitu, a nutizia hè accurtata à una frasa : "i Corsi ùn sò micca sulidarii di l'attentati, ùn volenu rende omagiu à e vittime, ùn volenu a Marseillaise". 
A mascina mediatica hè lanciata.
    </p>
    <p>
     U primu à sunà u culombu hè Jean-Jean, chì s'invita... in l'emissione "L'After Foot" di RMC. À quandu NRJ 12 ?
    </p>
    <p>
     Pierre Ménès si scala, ùn hè ch'è u principiu.
    </p>
    <p>
     Appena più tardi in a serata, hè a guerra di i cummunicati. Si principia cun quellu di u merre di Bastia, chì dumanda à rispettà a Marsegliese (innò, ùn hè micca un fake ). 
Veneranu quelli di u presidente di a CAB è di quellu di u cunsigliu dipartimentale. L'affare diventa puliticu. Hè natu u MarseillaiseGate.
    </p>
    <p>
     Nant'à Twitter i fakes, elli, si campanu.
    </p>
    <p>
     Ma u lindumane, ci hè una surpresa chì l'aspetta nant'à i muri di a merria di Bastia. Principia a timpesta.
    </p>
    <p>
     È chì face u giurnalistu Jean-Michel Aphatie u sabbatu matina ? S'annoia. Hè ellu chì lancia u hashtag #LaMarseillaiseàBastia. 
(ma ùn averà ch'è què à fà ?)
    </p>
    <p>
     Bon, passemu nant'à e fine analise geopulitiche pustate quindi è culandi nant'à internet... Corse Net Infos l'hà digià fatta, è ùn ci hè nunda à dì : a qualità hè quì.
    </p>
    <p>
     Ùn ci sò ch'è i bufaloni di comptoir à tene pruposti indegni ? 
Micca sigura. Questa quì hè incaricata di a cummunicazione di l'UDI à u senatu. Grossu livellu.
    </p>
    <p>
     U ministru di i sports Patrick Kanner entre in ghjocu. Eccu, avà l'affari sò in francese.
    </p>
    <p>
     Pierre Ménès hà u cerbellu chì macineghja è finisce per craccà anch'ellu.
    </p>
    <p>
     Ma mì ! Quale hè chì s'affacca quì ? 
Ancu Alain Juppé ci và di u so picculu tweet nant'à i Corsi ch'ellu ci vole à addirrizzà. Un costa nunda, è face piacè à tuttu u mondu.
    </p>
    <p>
     A tensione cresce. L'omagiu di Furiani diventa un incidente diplumaticu. Ùn ci manca più ch'è u live di BFM è Itélé. 
In fine di contu, u club cummunicheghja in u dopu meziornu, a Marseillaise risunerà in Furiani : "Le Club demande que cessent sur le champ les polémiques inutiles et récupérations politiciennes diverses qui ont hélas précédé ce derby corse, qui n’aurait jamais dû engendrer quelconque trouble ou division que ce soit." 
Pierre Ménès pò esse cuntentu. 
Ma cumu l'affari ùn sò mai semplici, eccu chì u libecciu soffia troppu forte. A partita hè attempata à u lindumane. 24 ore d'angoscia in più...
    </p>
    <p>
     L'affare si calma ? Pensate...
    </p>
    <p>
     Dumenica matina, ancu Corsica Libera ci và di u so cummunicatu per ch'ellu ùn ci sianu incidenti.
    </p>
    <p>
     U capimachja di i boffi nant'à Twitter lampa un'ultima zingata.
    </p>
    <p>
     Dumenica dopu meziornu, 1 ora è 45. Si sente una certa tensione in Furiani. U speaker d'Armand Cesari annunzia u protocolu : entrata di i ghjucadori, Marseillaise, Diu vi salvi Regina, ballò lampati in celu è un minutu di sciaccamanu. 
Tandu, u publicu s'arrizza. U stadiu sanu. Seguiteranu difatti 15 minuti di silenziu cumplettu. Da veru impressiunante. 
Da vede u filmettu. 
Durante l'innu francese ùn ci hè nisunu incidente da signalà. Hè vera, ingiru à mè nimu canta a Marseillaise. Ma u Diu vi salvi non più. 
Bastia 1905 elli, entreranu dop'à a Marseillaise in tribuna Petrignani.
    </p>
    <p>
     Moment de recueuillement avant Bastia-Ajaccio par SportingClubBastia
    </p>
    <p>
     Si risente un'emuzione forte. Ci sò giurnalisti chì a diceranu.
    </p>
    <p>
     Tutti ? Pensate...
    </p>
    <p>
     In quant'à Aphatie chì ùn vole cappià nunda, hà sempre u tonu superiore di quellu chì vole dà una lezziò à un zitellacciu.
    </p>
    <p>
     Certi truveranu dunque sempre à dì. Certi truveranu sempre piacè à vulè "inciaccà i chjuchi", à culpabilizà, mustrà chì i Corsi ùn sò citatini degni. 
Peccatu, l'emuzione è l'omagiu eranu propiu belli. U publicu di Furiani era aspettatu. Ellu chì ùn face micca sempre cum'ellu ci vole, sta volta hè statu degnu.
    </p>
    <p>
     Muralità : ùn ci vole micca cuntà nant'à u ballò per avvicinà i populi. 
Ah iè un'ultima cosa : ancu di più ch'è a Marsegliese è u Diu vi salvi Regina, u più forte, u più bellu, u più impressiunante, era u silenziu. 
CQFD ?
    </p>
    <p>
     Fora di quessa, era a prima volta ch'ellu c'era un derby trà u Gazélec è u Sporting in L1. U Gaz hà vintu 2 à 1, è hà meritatu a so vittoria. U Sporting hè in a zona rossa. 
Ma quessa, tuttu u mondu si ne impippa.
    </p>
   </div>
  </body>
 </text>
</TEI>
