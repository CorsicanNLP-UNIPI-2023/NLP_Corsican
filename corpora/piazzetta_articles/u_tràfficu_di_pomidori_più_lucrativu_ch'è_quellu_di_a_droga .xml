<TEI>
 <teiHeader>
  <fileDesc>
   <titleStmt>
    <title>
     U tràfficu di pomidori più lucrativu ch'è quellu di a droga
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/U-trafficu-di-pomidori-piu-lucrativu-ch-e-quellu-di-a-droga%C2%A0_a2594.html"/>
     <date>
      Mon, 29 May 2017 14:52:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       SUCETA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    U tràfficu di pomidori più lucrativu ch'è quellu di a droga
   </head>
   <div type="excerpt">
    <p>
     « Daretu à a pumata si piatta una strema viulenza » scrive Jean-Baptiste Malet in u so libru « L’empire de l’or rouge », una inchiesta mundiale nant’à u cummerciu di u fruttu u più pupulare di u mondu.
    </p>
   </div>
   <div type="content">
    <p>
     Ogni abitante di u pianeta cunsuma cinque chilò di pomidoru à l’annu, in cunserva per u più. Ghjè un mercatu gigante chì tutte e maffie fidighjavanu cun ochji sburlati è chì oramai, hè cuntrullatu o guasi da a Camorra, ‘Ndranghetta, a Cosa nostra, a Sacra Curona Unita, a maffia chinese è tutte isse belle imprese di beneficenza. 
Sguassate puru a maghjina di a vostra mammone chì d'istatina facia e cunserve di pomidoru cù i frutti suchjosi di l’Ortu Supranu, chì vi paria ch’ella mettessi u sole in un caraffone. E cose sò cambiate assai. 
Eccu ciò chì ci conta Ghjuvan-Battì in u so libru : un agromaffia mundialisata face travaglià i zitelli o i migranti pè una paga mischina, pruduce pumate in u Xinjiang o in altrò, manda e botte in Italia, scrive made in Italy nant’à l’etichetta, sciacca una vespa o una bandera culor di pizza Margherita  nant’à l’imballasgiu è... u Mezzogiorno hè in la scatula. 
In corte parolle, ùn sì pò micca sapè cìo ch’omu manghja è ci vuleria à fidighà e salse industriale in caterochju. 
Ùn vale à svenesi, à « cascà nu i pomi » (puru d’oru) chì e mammone sò più forte chè a Maffia è c'insegnanu a strada di l’avvene : scucinà à di per sè incù pomi d’oru colti pè sti pughjali.
    </p>
    <p>
     Da leghje : «L'Empire de l'or rouge»: Découvrez les dessous très peu reluisants du business de la tomate d'industrie
    </p>
   </div>
  </body>
 </text>
</TEI>
