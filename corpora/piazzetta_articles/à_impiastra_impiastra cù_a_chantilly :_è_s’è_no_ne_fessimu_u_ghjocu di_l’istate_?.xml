<TEI>
 <teiHeader>
  <fileDesc>
   <titleStmt>
    <title>
     À impiastra impiastra cù a chantilly : è s’è no ne fessimu u ghjocu di l’istate ?
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/A-impiastra-impiastra%C2%A0cu-a-chantilly%C2%A0-e-s-e-no-ne-fessimu-u-ghjocu%C2%A0di-l-istate_a2234.html"/>
     <date>
      Sat, 13 Jun 2015 00:51:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       MAGAGNA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    À impiastra impiastra cù a chantilly : è s’è no ne fessimu u ghjocu di l’istate ?
   </head>
   <div type="content">
    <p>
     A sapiate voi chì a crema chantilly (sciantiglì) po turnà una funa ? 
Innò ? Ebbeh, dumandate à u tintu Bernard-Henri Levy : d’aprile 2014, pà l'ottesima volta si facia impiastrà a so faccia liscia, i so capelli di seta è u so prufilu di statula greca (quellu chì piace tantu à Arielle Dombasle) incù una di quelle torte cù a chantilly. L’autore di l’orrendu crimine era statu, una volta di più, u superman di l’attentatu pastizzeru : Noel Godin. 
Tintu BHL : s’ella era statu corsu si muvia tutta a so razza à fà vindetta ! Certi diciaranu invece tinta chantilly… Ci hè da dumandassi quale hà leccu da veru, da l’omu à a crema, in quelli azzuffi lattaghji. 
Oghje a Piazzetta vi prupone un ghjocu, chì intaressu ùn hà ch’è s’è vo v’impignate in veru, carissimi littori.
    </p>
    <p>
     Primamente, si tratta di prupone un modu identitariu da impiastrà à BHL. 
Mittemu ch’ellu sia invitatu st’istate à e nuttate di a musica classica in Corti. Chì li fariate tastà da vicinu, frumbulendu carreghe, fendu cascà spittatori nucenti è intrampalendu voi incun ellu appiighenduli una forte pressione di a vostra palma nantu à a faccia, mentre chì Tony Sindali mughja à l’offesa contru à a dimucrazia ? 
Una pruposta pudaria esse, mittemu, a migliacciola : in quella ùn si rispara nè pasta nè frummagliu. Ma ci volenu i farri apposta, è dinò una cucinara cù u gasu : oghje a maiò parte anu l’induzzione, cusì si perdenu i valori maiò di a nostra cultura. Altru prublema : u muscu pudaria attirà i famiti, è vi ritruvariate, s’elle sò di gratisi, cù una coda longa da a Merria sin’à e Lubbiacce… Infine ci hè da dumandassi s’ella vale u colpu di guastà tanta robba bona pà BHL. Ma tandu, o ghjente, caschemu in la metafisica… 
Or vinemune avà à a ghjente da impiastrà. 
Vi prupunemu di stabbilì una lista di i cinque Corsi (ma trè ponu ancu bastà) più famosi da inturtà. Eccuvi quì dui esempii pussibbuli : 
Pasquale Pa... Ups, tamantu sbagliu ! Scusate, a lingua scrochja…  Napulione: bene intesu, ci vole, ogni volta, à truvà un mutivu seriu. Quellu a so migliacciola in faccia a si pigliaria par via ch’ellu hà fattu d’un locu di nulla, Aiacciu, una cità piena di superba, un speziu di paone imbuffatu da a muntata di sega di u Statu francese, u veru patrone di casa.  Tony Sindali : par via ch’ellu si saria pisatu da prutege à BHL, vulendu difende a dimucrazia in quelle nuttate di a musica classica in Corti. O puru à Napulione s’ellu avia campatu in tempi soi… 
Eccu, oramai tocca à voi à fà e vostre scelte. Vi dumandemu dunque : 
Di sceglie una sosula nustrale da fanne un usu terruristu 
Di prupone u classamentu di e cinque persunalità corse (o puru e trè) chì si miritarianu a so bella impiastrata in faccia (bene intesu, ponu esse cuncirnati i capelli, a ghjacchetta, a camisgia…) 
Guardate chì, in ogni casu, ci vularà à ghjustificà a vostra lista incù una piccula spiigazione. 
Ed avà, carissimi littori, bona furtuna, bona statina è una partita d’impiastra impiastra di quelle putente !  À l’occasione, pinsate à favvine una in trà d’amichi, ind’una serata lounge o in un ballu di paese…
    </p>
   </div>
  </body>
 </text>
</TEI>
