<TEI>
 <teiHeader>
  <fileDesc>
   <titleStmt>
    <title>
     Cum'è spessu, a Corsica ùn vota micca cum'è l'altri
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Cum-e-spessu-a-Corsica-un-vota-micca-cum-e-l-altri_a2522.html"/>
     <date>
      Mon, 19 Jun 2017 00:33:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Cum'è spessu, a Corsica ùn vota micca cum'è l'altri
   </head>
   <div type="excerpt">
    <p>
     Ùn hè micca sempre u casu ma hè spessu cusì. I Corsi anu pigliatu l'abitutine d'ùn fà nunda cum'è l'altri, è di vutà u cuntrariu di ciò ch'elli votanu in Francia
    </p>
   </div>
   <div type="content">
    <p>
     Bella sigura, i scrutini sò tutti differenti è ùn ci vole sempre à circà lezzione generale. Ma quantunque ùn hè micca a prima volta chì a Corsica vota u cuntrariu di u cuntinente.
    </p>
    <p>
     Elezzione legislative 2002 : zunamì di diritta, a Corsica manda 3 diputati di manca
Chirac vene d'esse elettu presidente di a Republica. E legislative chì seguitanu danu una magiurità forte à a diritta... Fora di a Corsica, chì manda trè diputati di manca : Simon Renucci, Paul Giacobbi è Emile Zuccarelli, chì si truvava à u segondu giru oppostu à... Fanfan Vendasi, un'altru radicale di manca.
    </p>
    <p>
     Elezzione regiunale 2004 : a Francia passa à manca, a Corsica ferma à diritta
L'elezzione marca una sanzione di a pulitica di diritta di u guvernu di Raffarin. A manca vince 24 regione nant'à 26. Pè a territuriale in Corsica, hè a lista di Camille de Rocca Serra chì ghjunghje in testa.
    </p>
    <p>
     Primaria di a diritta 2016 : Corsica, terra sarkozista
Più nimu ne vole, fora di a Corsica. À a primaria di a diritta, quandu a Francia mette in testa à François Fillon è Alain Juppé, a Corsica hà a nostalgia di Nicolas Sarkozy.
    </p>
    <p>
     Primaria di a manca 2017 : Valls, una passione corsa
È quandu a Francia di manca si piglia di passione per Benoît Hamon, hè dunque logica chì e duie federazione corse di u PS mettinu à Manuel Valls in testa.
    </p>
    <p>
     Legislative 2017 : a Francia macrunista, a Corsica naziunalista
Mentre chì in Francia si parla di zunamì pè Macron (361 deputati pè "La France en Marche" è u Modem), a Corsica sceglie un'altra via è pè a prima volta ci seranu naziunalisti à l'assemblea naziunale. È in più di quessa, ci ne serà trè...
    </p>
    <p>
     Da seguità...
    </p>
   </div>
  </body>
 </text>
</TEI>
