<TEI>
 <teiHeader>
  <fileDesc>
   <titleStmt>
    <title>
     Parolle è spressione nant'à l'elezzioni
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Parolle-e-spressione-nant-a-l-elezzioni_a2589.html"/>
     <date>
      Tue, 05 Dec 2017 20:44:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       CUMU-SI-DICE
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Parolle è spressione nant'à l'elezzioni
   </head>
   <div type="excerpt">
    <p>
     Una campagna eletturale hè sempre l'occasione di fà u giru di e spressione intornu à l'elezzione, quelli chì e vincenu è quelli chì e perdenu.
    </p>
   </div>
   <div type="content">
    <p>
     Vutà a lista secca
Vutà a lista secca : vutà una lista sana, senza "panachage". In francese u "panachage" hè autorizatu à l'elezzione municipale in e cumune di menu di 1000 abitanti.
    </p>
    <p>
     Fà tombula
Una frasa frequente dop'à un'elezzione hè "avemu fattu tombula". Fà tombula hè empie un cartone sanu à u ghjocu di a china (u "loto" in francese). Pè un'elezzione si dice quandu una lista hè passata sana sana. 
Variante : "on a fait tombolà".
    </p>
    <p>
     Vutà scupertu
Vutà scupertu hè mette u so bigliettu di votu in l'inviluppu senza passà per l'isulatoriu.
    </p>
    <p>
     Ritrattu Twitter / @Corse2a2bPascal
    </p>
    <p>
     Pigliassi u lavativu
Si dice di qualchissia chì hà persu un'elezzione ch'ellu s'hè pigliatu u lavativu. Chì hè un lavativu ? L'Infcor dice ch'ella hè "l'operazione d’intruduce in u stintinu, attraversu l’anu, sustanze medicamentose o lassative". 
A glassa.
    </p>
    <p>
     Scena di lavamentu à u XVIIIu seculu. Museo Nacional do Azulejo, Lisbona
    </p>
    <p>
     I fiori di malba
À quellu chì hà persu un'elezzione (partigianu o candidatu), l'usu pè ridesi d'ellu era di purtalli un mazzulu di malba davant'à a so porta o d'inchjudatu nantu ("malba è chjodi"). 
A malba hè cunnisciuta pè e so virtù lassative.
    </p>
    <p>
     Malva sylvestris, ritrattu di sannse / Wikimedia Commons
    </p>
    <p>
     Firmà lucchese
Si dice di qualchissia chì ferma cunfusu, è si tratta à l'orìgine di quellu chì ùn hà pussutu vutà perchè ch'ellu era frestere. 
Spiega Farrandu Ettori in a so Anthologie des expressions corses (Rivages, 1984) : 
"Voter est un devoir et le signe d'appartenance à la communauté. L'abstention volontaire à signification politique est une attitude très récente et relativement rare. Dans la société traditionnelle, honte à celui qui ne peut pas prendre par au vote parce que le maire l'a fait malignement radier des listes électorales ! "Ferma lucchese", "il reste lucquois", comme on reste confus, semblable à ces malheureux émigrés italiens qui vivaient en marge du village sans carte d'électeur et sans fusil. Rayer un électeur est une injure grave et qui fut souvent sanglante.
    </p>
    <p>
     I brinnaghji
U brennu o a brenna hè una biada (in francese le son). I brinnaghji sò i purcelli chì manghjanu u brennu. L'elettore chì cambia di partitu hè un porcu chì manghja u brennu è chì si cunvertisce per un piattu di suppa.
    </p>
    <p>
     I manghjoni
Più tardi, cù a cuntestazione di i naziunalisti principiata in l'anni sessanta, i manghjoni ùn seranu micca l'elettori, ma l'eletti. In u 1978 esce u discu "A strada di l'avvene" di Canta u Populu Corsu, cù a canzona L'Eletti chì dice cusì : 
Ùn andemu à vutà  Per sti purcellacci techji  Ùn li demu da manghjà  Ch'un ghjornu anu da crepà 
Eccune l'illustrazione cù st'affissu di u CCN (Cunsulta di i Cumitati Naziunalisti) in u 1983.
    </p>
    <p>
     Ritrattu : Guarda Fratellu  45 x 64 cm / affissu di Battì Manfruelli / Fondu Diani
    </p>
    <p>
     "A trappula"
In u 1982 sò organizate e prime elezzione regiunale. Certi naziunalisti francanu u passu per presentà liste (u PPC di Dumenicu Alfonsi, l'UPC d'Edmond Simeoni), mentre chì i più radicali (CCN, sustegnu di u FLNC) ricusanu d'andacci. L'elezzione hè qualificata allora di "tràppula" di u Statu è principia una campagna di cumunicazione per chjamà à ùn vutà. 
Ma durerà pocu. Dui anni dopu, quand'ellu si torna à vutà per eleghje un'assemblea regiunale nova, i radicali presentanu una lista.
    </p>
    <p>
     Ritrattu : Guarda Fratellu  39 x 56 cm / affissu di Battì Manfruelli / Fondu Diani
    </p>
    <p>
     Cumu si dice "fraude" ?
Di manera abbastanza strana, ùn ci hè parolla per parlà di a "fraude". Si parlà d'arrubà un'elezzione, ma ùn ci hè equivalente in lingua corsa. Impieghemu a parolla "froda" puru s'ella ùn hè tantu bella. 
Serà chì a "froda" in Corsica ùn hà mai esistitu ?
    </p>
    <p>
     Piglià u frigò
A distribuzione di boni alimentarii è d'apparechji diversi (lavapiatti, forni elettrichi è televisione) in scambiu di voti hè una pratica chì hà esistitu in certe cumune. A "distribuzione di frigò" n'hè diventata u sìmbulu. Ma oghje i "clans", ste vechje famiglie chì si trasmettianu u pudere da anni è anni sò per smarisce. Allora chì ne serà di sta pratica ?
    </p>
   </div>
  </body>
 </text>
</TEI>
