<TEI>
 <teiHeader>
  <fileDesc>
   <titleStmt>
    <title>
     Innò, Pasquale Paoli ùn hà micca datu u dirittu di votu à e donne (è piantate di rompeci i stifali cun quessa)
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Inno-Pasquale-Paoli-un-ha-micca-datu-u-dirittu-di-votu-a-e-donne-e-piantate-di-rompeci-i-stifali-cun-quessa_a2403.html"/>
     <date>
      Fri, 20 May 2016 10:53:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       CULTURA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Innò, Pasquale Paoli ùn hà micca datu u dirittu di votu à e donne (è piantate di rompeci i stifali cun quessa)
   </head>
   <div type="excerpt">
    <p>
     Dapoi sempre, ma sopr'à tuttu sti ultimi mesi, si sente in giru di manera guasi insistente chì e donne avianu u dirittu di vutà quandu a Corsica era indipendente, ciò chì face di noi un populu di pezzò. A storia ci piace è ci muntemu a sega abbastanza. Senza vulè esse azeze (ma quantunque appena), noi, zitelle corse, vulemu stabilisce a verità !
    </p>
   </div>
   <div type="content">
    <p>
     Da u 1755 à u 1766, a Corsica hè à l’avanguardia incù u suffragiu universale ma st’ultimu ferma quantunque maschile : 
« uomini che siano maggiori di anni 25 finiti* » dice u testu. 
Micca meufs à l’urne, eh ! 
À partesi da u 1766 : nova lege eletturale è ritornu à l’idea digià impiantata nant’à l’isula, u votu à i capi di famiglia. È in generale, à l’epica, u capu di famiglia era un omu. Solu in qualchì raru casu, una veduva chì ùn avia figlioli (maschi) di più di 14 anni pudia ritruvassi « capa » di famiglia è solu tandu pudia vutà ! 
S'è tù ere una donna è ch'è tù vulie vutà, ci vulia dunque chì u to maritu sia mortu, è ci vulia à fà in furia chì à 14 anni, u to figliolu piglierà a to piazza (stu muccicosu). Face subbitu menu sunnià.    Ùn si tratta micca di un fattu di sessu è di una rivuluzione suciale ! È solu un statu di fattu, una cunsequenza. Ùn hè micca in tantu ch'è donne ch'elle vutavanu ! E donne eranu siguramente menu lese ch'è in altrò (RIP Olympe de Gouges pover'à ella) ma pudemu (duvemu per piacè) falla finita di fantasmà nant’à una pseudo sucetà ugualitaria è à l’avanguardia…. 
Piuttostu ch'è di sunnià di miti passati, fidighjemu ciò chì si passa oghje. U mercatu di l’impiegu per esempiu : A Corsica hè a regione di Francia incù a prupurzione a più debbule d'attività di e donne è a sola induve u disimpiegu di e donne hè più forte ch'è quellu di l’omi. 
« Tamanta strada » da percorre nanzu di diventà svedesi... 
Fonte *  Dorothy Carrington Pascal Paoli et sa constitution, (Lettre circulaire de convocation de la Diète de 1764.) 1974  1. Un ringraziu speziale à u prufessore Jean-Yves Coppolani per l’infurmazioni storiche  2. INSEE
    </p>
   </div>
  </body>
 </text>
</TEI>
