<TEI>
 <teiHeader>
  <fileDesc>
   <titleStmt>
    <title>
     Si n'hè andatu Petru Fondacci
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Si-n-he-andatu-Petru-Fondacci_a2600.html"/>
     <date>
      Sun, 04 Jun 2017 23:05:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Si n'hè andatu Petru Fondacci
   </head>
   <div type="content">
    <p>
     Petru Fondacci hà principiatu cum'è stitutore bislingu per diventà più tardi cunsiglieru pedagogicu LCC pè u primu gradu. 
Passiunatu di cantu, hè statu unu di i fundatori di i Chjami Aghjalesi. Hà cumpostu parechje musiche di u primu discu (Nant'à u solcu di a storia, 1978) è u segondu (Esse, 1982), è ne canta qualchiduna.
    </p>
    <p>
     Qualchì annu dopu face parte di Zia Devota, gruppu pop-rock antivistu è ovni musicale di l'anni 80. Una piccula rivuluzione tandu.
    </p>
    <p>
     Ma Petru Fondacci avia parechji talenti è hà avutu dinù una vita à a radio. Nant'à RCFM participava à  U corsu currente (lezziò di corsu cun Francescu-Maria Perfettini) è sopr'à tuttu I Scrianzati (cun Petru Mari, Patrizia Poli, Daniel Parigi), l'emissione scherzosa, chì tuttu u mondu stava à sente tandu.
    </p>
    <p>
     Quandu a nutiziaccia s'hè spartuta, sò tanti à avè vulsutu rendeli omagiu nant'à e rete suciale.
    </p>
    <p>
     Hè cù una tristezza infinita ch'è no pensemu à ellu.
    </p>
   </div>
  </body>
 </text>
</TEI>
