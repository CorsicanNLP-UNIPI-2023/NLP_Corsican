<TEI>
 <teiHeader>
  <fileDesc>
   <titleStmt>
    <title>
     Parolle arabe fora !
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Parolle-arabe-fora-_a2328.html"/>
     <date>
      Thu, 07 Jan 2016 07:22:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Parolle arabe fora !
   </head>
   <div type="excerpt">
    <p>
     Tenitevi bè, ùn hè micca una magagna : un insignante di a piaghja hè statu minacciatu è insultatu da un parente perchè avia amparatu à i so zitelli chì ci sò parolle corse d'orìgine... araba.
    </p>
   </div>
   <div type="content">
    <p>
     A storia c'insegna bè à chì puntu d'altissima cunneria simu ghjunti in Corsica (per quelli chì ne dubbitavanu sempre). L'affare si passa in una scola d'una cummuna di a piaghja. 
U maestru (bislingu) travaglia (in corsu dunque) cù i so sculari nant'à i nomi di i frutti. I zitelli duvianu purtanne in scola : à chì ghunghje cù una mela, à chì hà arricatu un aranciu, à chì hà purtatu una mandarina è castagne. Ma ci n'hè unu chì hà avutu l'idea di purtà baracucche secche. 
È hè custì chì l'affari sò in francese. 
L'insignante piglia l'iniziativa di fà appena d'etimulugia. Spiega à i sculari chì a parolla "baracucca" vene da l'arabu "al-barquq", passatu pè u spagnolu "albaricoque". 
Beh iè, dispiacerà à certi, ma hè cusì. Unepoche di parolle nostre sò d'orìgine araba, cum'è : zeru, artichjoccu, caffè, sciroppu, zuccheru, ballotta... Ùn si ne trova micca à buzeffu (tè, un'altra spressione d'orìgine araba), ma ci n'hè. 
Cumu si trovanu dinù parolle d'orìgine greca, latina, germànica, lumbarda, pisana, ghjenuvese, francese... A lingua ùn hè u fruttu di a nostra storia ? 
U prublema, hè chì cù i cerbelli platti ch'ellu ci hè ind'è noi, l'affare diventa : "mon enfant apprend l'arabe à l'école". 
Puderia guasi fà ride, ma avete induvinatu a seguita : insulte è minacce chì falanu scutrate nant'à e rete suciale contr'à l'insignante, in più di e chjame à i cumpagni di lotta per "metteli a pressione". Capite : andà à scuzzulallu appena (siguramente un "gaucho-bobo" in missione per islamizà a Corsica). 
Dunque, fate casu : ùn manghjate è ùn parlate nè di baracucche, nè di ballotte o d'artichjocche. U rìsicu hè di passà per un cunvertitu à l'islamu "en voie de radicalisation". 
Femu sempre nece d'ùn vede ciò chì si passa in Corsica ?
    </p>
   </div>
  </body>
 </text>
</TEI>
