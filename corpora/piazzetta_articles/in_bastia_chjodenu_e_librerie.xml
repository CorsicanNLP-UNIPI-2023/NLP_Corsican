<TEI>
 <teiHeader>
  <fileDesc>
   <titleStmt>
    <title>
     In Bastia chjodenu e librerie
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/In-Bastia-chjodenu-e-librerie_a2633.html"/>
     <date>
      Fri, 08 Sep 2017 11:31:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    In Bastia chjodenu e librerie
   </head>
   <div type="excerpt">
    <p>
     Spassighjassi fendu u giru di e librerie serà un'attività chì appartene à u passatu ? Chjode "Le Roi Lire" in Furiani. In cinque anni, sò cinque e librerie à avè tiratu l'usciu in Bastia è u so circondu.
    </p>
   </div>
   <div type="content">
    <p>
     Bastia, settembre 2011. Ùn l'avete mai lettu allora site decisu di cumpravvi Pesciu Anguilla, u rumanzu di Sebastianu Dalzeto. Avete a scelta, poche e librerie in u circondu bastiacciu. È chì piacè d'entre in una libreria, di fidighjà e scancerie, di piglià un libru, di riponelu, d'esse attiratu da una cuprendula, d'esse entratu cun l'idea di cumprà un libru è di sortene cù un altru. 
In u 2011, avete a scelta. Ci hè "Terra Nova", carrughju Napuleò. Ma forse anderete nant'à a Traversa ind'è Papi o Album (l'antica "So.ba.di" diventata "Chez Sobàdi" o "Madame Sobàdi" pè i Bastiacci...). Più in sù ci hè "Les Deux Mondes" è in ghjò lamperete un ochju ind'è Marzocchi. Ma ci hè dinù "Le Point de Rencontre" vicina di u Tribunale è "Le Roi Lire", in a galeria cummerciale di La Rocade in Furiani.
    </p>
    <p>
     Grazia à a magia d'internet, si trova ancu un filmettu chì mostra l'apertura d'una libreria nova, in Bastia. Semu in u 2009. Attenzione, hè diventatu un ducumentu storicu :
    </p>
    <p>
     Di ste sette librerie, oghje ne fermanu trè. 
"Terra Nova" hè stata a prima à chjode à u principiu di l'annu 2012, seguitata da Marzocchi è "Le Point de Rencontre". A libreria "Les Deux Mondes" hà tenutu sin'à u mese d'agostu di u 2016. 
Serà un prublemu d'attrattività di u centru di a cità ? Micca solu. À a fine di stu mese, a libreria "Le Roi Lire" situata in a galleria di u centru cummerciale di Furiani chjuderà e so porte. 
Firmeranu Album è Papi.
    </p>
    <p>
     In appena più di cinque anni, sò dunque cinque e librerie bastiacce à avè tiratu l'usciu. À u primu rangu di e cause ci hè a cuncurrenza d'internet è d'Amazon. Quella di l'hypermarchés ci hè per qualcosa dinù. È u fattu ch'ellu si compri di menu in menu libri.
    </p>
    <p>
     Certe seranu forse trasfurmate in magazinu di scarpi "fashion" è "franchisé" o in cosu à sushis. È hè cusì chì torna appena di più, a cultura rincula in cità. È ùn parlemu mancu di u periurbanu bastiacciu, zona dedicata à a cunsumazione. Chì piazza pè u libru è a cultura trà Furiani è I Fulelli ? 
Quandu "Les Deux Mondes" anu chjosu, Hervé Cheuzeville scrivia nant'à u situ di l'associu Musanotra : 
"De grâce, chers lecteurs, abandonnez la solution de facilité que vous procure internet, reprenez le chemin qui conduit à l’une des dernières librairies de Bastia. Notre ville fut une cité de culture, il ne faut pas qu’elle se transforme en zone d’acculturation et de consumérisme."
    </p>
   </div>
  </body>
 </text>
</TEI>
