<TEI>
 <teiHeader>
  <fileDesc>
   <titleStmt>
    <title>
     Attenti, eccu u citrolu assassinu
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Attenti-eccu-u-citrolu-assassinu_a1106.html"/>
     <date>
      Mon, 30 May 2011 00:59:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Attenti, eccu u citrolu assassinu
   </head>
   <div type="excerpt">
    <p>
     A sapiate ? Avà, ancu un citrolu pò tumbà.
    </p>
   </div>
   <div type="content">
    <p>
     Eccu, ci semu ! Dopu à a "vache folle" è u Quick assassinu, eccu avà chì un citrolu (dettu dinù "cucùmeru") pò esse un serial killer. 
Iè, stu legume vene di piglià a so rivìncita nant'à l'omu dopu à seculi è seculi di disprezzu : "cucùmeru" hè sinònimu di "baullu" è un "citrolu" hè qualchissia chì hè sempre malatu. 
U scàndalu di i "concombres contaminés" hà fattu una decina di morti in Alemagna. In Francia si contanu trè casi è unu saria un bastiacciu. 
Oghje avemu amparatu chì ancu e insalate è i pomi d'oru eranu "sott'à surveglianza" (sic) di u ministeru di a salute. 
A causa hè una batteria (escherichia coli entérohémorragique, vi và ?) chì si trova in e stintine di i mamìferi. Detta altrimenti, i legumi (chì venenu da Spagna) sò stati cuntaminati da i cacati di e vacche. 
Siguramente chì pè ragioni di corsa à a rentibilità è di cumpetizione sfrenata, i legumi ùn eranu micca abbastanza lavati. 
A decina di morti averanu dunque a so piazza nant'à a longa lista di e vìttime di u liberalisimu è di a mundializazione... 
À quandu a maledizzione di a zucca ? Ah nò quessa l'avemu, hè bastiaccia.
    </p>
   </div>
  </body>
 </text>
</TEI>
