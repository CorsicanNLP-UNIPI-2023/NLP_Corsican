<TEI>
 <teiHeader>
  <fileDesc>
   <titleStmt>
    <title>
     A scruccunaria di Braveheart
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/A-scruccunaria-di-Braveheart_a2583.html"/>
     <date>
      Thu, 20 Apr 2017 18:55:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       CULTURA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    A scruccunaria di Braveheart
   </head>
   <div type="excerpt">
    <p>
     A passione di i Corsi per a Scozzia ùn hè micca un sicretu, è i dui elementi di a cultura populare chì spieganu st'amore scimitu sò u filmu Braveheart è a canzona Stirling Bridge.
    </p>
   </div>
   <div type="content">
    <p>
     Ùn ci dite micca u cuntrariu. In ogni caffè, ogni fiera, ogni Bar Mitzvah di Corsica ci hè sempre un sgaiuffu per lampassi ind'un cuncertu privatu, una spezia di showcase cù una ghitarra fragica. À stu mumentu quì pudemu esse sicura, chì una canzona nant'à dui ghjè "Mi ne vocu", à l'altra hè "Stirling Bridge". I dui sucessi tamanti di u gruppu Vitalba. In quantu chì tubbi ste duie canzone anu listesse qualità : intrenente, e parolle sò belle è ci sò e rime, a sosula parfetta per viaghjà. 
Ma a seconda hà qualcosa in più, qualcosa da seduce ogni spiritu ribellu ind'è noi Corsi. Stirling Bridge tratta di a battaglia di u ponte di Stirling l'11 di sittembre 1297, ciò chì ci rimanda à tutti à a scena principale di l'opara di Mel Gibson "BraveHeart" isciutu in u 1995. In fattu chì oghje ùn si sà s'ellu ghjè u filmu chì hà purtatu u sucessu à a canzona o u cuntrariu. 
Stu filmu piace assai è guasgi tuttu u mondu u cunnosce à mente. È ghjè perchè à noi dinò ci piacenu e ghitarre fragiche, sta canzona, stu filmu hè soprattuttu a storia chì v'avemu da prisentà 10 elementi falsi di Braveheart è chì omu pensa veri. 
Ghjustu nanzu, in corte parolle femu u riassuntu di u scenariu di u filmu : Simu in piena guerra d’indipendenza di a Scozzia (1296 - 1357), u filmu si passa in u primu pezzu di u periodu vale à dì da u 1296 à u 1314. William Wallace ghjovanu scuzzese vede u so babbu è u so fratellu fassi tumbà da l’armata inglese di u rè Edward u 1mu. Una disgrazia per u chjucu chì fughje u paese. Una volta maiò piglia a decisione di vultà in terra soia per campà tranquillu cù u so amore di sempre Murron McClannough. Quessa si face chjappà da l’inglese è tumbà dopu à avè ricusatu di piegà si à u dirittu di “cuissage” di u rè. William s’annerba, move tutti i clani per purzà l’inglese, a guerra principia… 
FILMU / REALITÀ
    </p>
    <p>
     1. WILLIAM WALLACE U DISGRAZIATU
Innò William Wallace ùn hè micca u figliolu di un ghjurnatante disgraziatu prisentatu in u filmu. In a realità William Wallace hè natu in una famiglia d’aristocrati scuzzese.
    </p>
    <p>
     2. U KILT
U famosu chiltu ch’ellu tene caru Mel Gibson, a classa à a scuzzese... Innò u nostru eroe ùn hà mai purtatu u chiltu. Simu quì à u 13mu seculu è u vestitu hè ghjuntu assai dopu, à u 17mu seculu ! Peccatu o Mel...
    </p>
    <p>
     3. U DIRITTU DI COPRE (“cuissage”)
Ci simu tutti indignati davant’à què. In u filmu, ghjè unu di i passi chì participeghja u più à u sintimu d’inghjustizia : issu dirittu ch’avianu i signori inglesi di fassi e donne di i servi à palate a prima notte dopu u matrimoniu… FALSU ! I signori pudianu ancu esse cundannati per què.  Tandu ùn si parla più di dirittu.
    </p>
    <p>
     4. A PITTURA TURCHINA
Un peccatu per i bastiacci, ma i guerrieri scuzzesi ùn si tinghjianu micca di turchinu. Ne d’un antru culore. Sò l’antenati di i scuzzesi i Pitti (“les pictes”) seculi è seculi fà.
    </p>
    <p>
     5. ISABELLA DI FRANCIA
A lovestory trà i dui hè falsa falsa. À st’epica Isabella (nata in u 1295) ùn avia chè dui anni.
    </p>
    <p>
     6. MURRON MCCLANNOUGH
In fatti si chjamava Marion Braidfute, è certi sturiani dicenu ch’ella ùn hà mai esistuta. Pò esse una scusa per u principiu di a rebellione.
    </p>
    <p>
     7. A MORTE D’EDWARD U SECCU
In u filmu, Edward u 1mu d’Ingliterra morre mentru chì William Wallace si face marturià da u boia inglese. In a realità Eduardu hè mortu dui anni dopu à l’età di 68 anni d’una maladia.
    </p>
    <p>
     8. A BATTAGLIA
Mel Gibson ci mostra a battaglia nantu à un pratu... Falsu dinò ! A battaglia di Stirling induve si sò fatti crepà l’inglesi s’hè passata nantu à un ponte (eccu perchè Stirling Bridge, l’avete capita).  I nostri cari palatini in Ponte Novu si pudianu quantunque rinsegnà appena nanzu...
    </p>
    <p>
     9. A MORTE DI WALLACE
Iè u corciu di Wallace s’hè fattu impiccà, scapà, sventrà è ancu stintinà. Ma micca solu què !  À u medievu, per què vi cacciavanu ancu e borse...
    </p>
    <p>
     10. LIBERTÀ
Ùn simu micca sicuri chì u mughju di u nostru William fussi statu u famosu “FREEDOOOOM”.  Chì serà statu ? È voi n’avete un idea ?
    </p>
   </div>
  </body>
 </text>
</TEI>
