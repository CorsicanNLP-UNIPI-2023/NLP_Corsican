<TEI>
 <teiHeader>
  <fileDesc>
   <titleStmt>
    <title>
     I più belli castelli di Corsica
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/I-piu-belli-castelli-di-Corsica_a2333.html"/>
     <date>
      Fri, 15 Jan 2016 14:12:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       CULTURA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    I più belli castelli di Corsica
   </head>
   <div type="excerpt">
    <p>
     Si conta più di 300 castelli medievali in Corsica. Purtantu, stu patrimoniu è sta storia ricca fermanu sempre mal cunnisciuti. Spessu ùn ci fermanu ch'è ruvine, postu chì guasi tutte ste furtificazione sò state distrutte sia da a rivolta anti feudale di Sambucucciu d'Àlandu (1358),sia da i Ghjenuvesi chì facianu a guerra à i signori. Eccu una spassi-ghjatuccia à traversu sti lochi carchi di storia.
    </p>
   </div>
   <div type="content">
    <p>
     1. San Culumbanu (Ruglianu) 
Cù u Pumonte, u Capicorsu era terra di signori. In Ruglianu si ponu sempre vede e ruvine impressiunante di u castellu di San Culumbanu. Hè unu di i più antichi di Corsica (XIu seculu), è appartenia à a signuria Da Mare.
    </p>
    <p>
     2. Serravalle (Pratu di Ghjuvellina)
U castellu di Serravalle, situatu in a pieve di A Ghjuvellina, hè unu di i megliu cunservati di l'isula. Hè a pruprietà di i signori Amondaschi, chì tenianu a valle di Golu.
    </p>
    <p>
     3. Capula (Livia)
U situ di Capula hè unicu in Corsica : un'occupazione preistorica cù u situ di Cucuruzzu. È vicinu di questu quì si trovanu i resti di u castellu medievale di Capula. Appartenia à a signuria di i Biancolacci. Una storia millenaria...
    </p>
    <p>
     4. Cinarca (Casaglione)
Stu castellu appartenia à una di e signurie e più impurtante di a storia : i Cinarchesi. U so castellu principiale supraneghja u golfu di Sagone. Ma ùn ferma più nunda : i Ghjenuvesi, in guerra contr'à elli, si sò appiegati per raschjà tuttu dop'à una terribule ripressione.
    </p>
    <p>
     5. Petrellerata (Zuani)
Trà Zuani è Pedicorti di Gaghju ci hè un pinzu induve i signori Cortinchi, una famiglia impurtante chì tenia u so territoriu da u venachese à a Casinca, avia fattu u so castellu. U locu hè impressiunante, difficiule d'accessu è inalpellatu.
    </p>
    <p>
     6. Cuvasina (Vintisari)
Situatu in Fiumorbu, si chjama dinù Castellu Alemanu o Castellu di Carlumagnu. A legenda dice ch'ellu saria statu fundatu da un certu Truffetta, signore alemanu di Mayence, mandatu in Corsica da Carlu Magnu per cumbatte i Sarragini. Cusì dicenu i crunachisti, ma a storia hè sempre mal cunnisciuta...
    </p>
    <p>
     7. E Rocche di Sia (Ota)
U locu difensivu, nant'à un pentone appinzatu duvia prutege e Rocche di Sia, da i so nemichi. Ma i Ghjenuvesi anu finitu per lampà in pianu stu castellu di a signuria di Leca.
    </p>
    <p>
     8. Biguglia
Quant'ellu n'hà vistu u castellu di Biguglia ! Si trova sopr'à u paese attuale. À l'orìgine hè un castellu di i signori di Bagnaia. Diventa più tardi locu di residenza di i guvernatori ghjenuvesi, attaccatu più tardi da Vincentellu d'Istria, eppo dopu distruttu da l'armate di Ghjenuva
    </p>
    <p>
     9. Lumitu (Scata)
U castellu di Lumitu in a pieve di l'Ampugnani era una furtificazione Cortinchi. D'appressu à a legenda, era unu di i lochi di una certa cuntessa Matilda. Ùn si sà veramente s'ella hà esistitu in veru, ma a memoria pupulare s'hè mantenuta.
    </p>
    <p>
     10. U Palazzu di u Poghju (Poghju di Venacu)
D'appressu à e cronache di Ghjuvanni della Grossa, saria statu u castellu d'Ugu Colonna. Stu conte mìticu, principe rumanu, saria statu mandatu in Corsica ingiru à u IXu seculu per sbandisce i Sarragini. Ùn serà forse ch'è una legenda, ma stu castellu, vicinu da Corti, hè sempre quì.
    </p>
    <p>
     Bibliugrafia
Le Moyen-Âge en Corse, sott'à a direzzione di Daniel Istria, CRDP di Corsica, 2012.  Corse médiévale, sott'à a direzzione di Daniel Istria, Editions du patrimoine, 2014.  Le Mémorial des Corses, sott'à a direzzione di Francis Pomponi, 1980.  Cahiers Corsica, di a FAGEC. 
Ringrazi à Mariadumenica Predali pè u so aiutu
    </p>
   </div>
  </body>
 </text>
</TEI>
