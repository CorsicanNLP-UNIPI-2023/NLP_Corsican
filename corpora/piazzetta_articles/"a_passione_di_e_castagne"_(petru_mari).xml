<TEI>
 <teiHeader>
  <fileDesc>
   <titleStmt>
    <title>
     "A Passione di e castagne" (Petru Mari)
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/A-Passione-di-e-castagne-Petru-Mari_a2743.html"/>
     <date>
      Mon, 22 Oct 2018 00:53:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       CULTURA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    "A Passione di e castagne" (Petru Mari)
   </head>
   <div type="excerpt">
    <p>
     Un testu di Petru Mari è di Paulu Felice Nasica, esciutu in u giurnale A Fiaccula di A Castagniccia (numeru 1, 1979).
    </p>
   </div>
   <div type="content">
    <p>
     Pigliate un grataghju  cù una grate chì hè invechjata bè  Rendite a so ghjuventù à u fucone è tandu  pigliate furlanetta è rustaghja  tagliate  polle, arbitru, filetta è lecce  nettate u castagnetu cum'è a palma di a manu  è aspettate  aspettate chì e castagne caschinu  in istu mentre  pudete cantà  pudete sunnià  pudete perseguità e streghe à l'aghja di u Zuccarellu  o allora  vi calcate à u chjassu  è aspettate  aspettate chì e castagne caschinu  à a prima lampata di tighjulana  fate subitu un filare è cuglite a manesca  chì à a prima lampata di tighjulana  a tighjulana hè libera  pè a ghjentile  fatela puru dopu  ma ùn vi scurdate di a ruspatoghja  senza, e dite v'anu da frighje  è pò ingratate  ingratate à lampera  cù tagliola è balla à corpu pienu  ingratate à lampera  chì l'invigliosi cù a faccia gialla  ne feremu malati di u stomacu  sti techji di pensione  d'articuli dece  di centu per centu  è di terza persona  quandu a grate hè pronta à rende l'anima  o chì e vostre dite dumandanu perdonu,  incendite u focu  ma micca qualunque focu  ma micca qualunque fiaccula :  à a castagna li si dà  u cusì dettu "amore di u focu"  cù poca fiaccula  bellu fume  è pacenza,  pacenza d'ùn spinghjelu mai  pacenza d'ùn mette una fiara di u diavule  chì e vostre castagne serebbenu abburate  è bone per i porci  è turnate à aspettà per iste loche o per isti caffè  duie o trè volte pigliate a vanga  è girate e vostre castagne  chì a cima pigli fondu  chì lu fondu pigli cima  è u cantu pigli centru  cù u rastellu apparinate u sopra  sè v'avete lasciatu passà u tempu  s'ella ùn v'hè ancu pigliata a brama di a cità  o di u maladettu cuntinente  lasciate u tempu passà  chì prestu ghjunghje l'ora di a pistera  appruntate u troppu  cù u so saccu crosciu nantu  falate da u granaghju  a saccula chì babbu hà allibratu dece anni fà  legateli un fondu  è dateli di manu  a saccula legera  à manu diritta  chì a saccula s'infitta  à manu manca  chì a saccula si stanca  ùn lasciate aspettà  e donne cù u cernigliu  empiitelilu  ch'elle stinzinu e bracce  a pula si ne cascherà  è resterà a castagna cù u so pocu di lesina  viutate cusì a grate  è dumandate aiutu à l'invigliosi  chì ne seranu imbumbati  ùn vi n'andate ancu  a lesinaccia chì face a farina amara hè sempre quì  santa castagna dumanda sempre faccenda  mettitevi in dui  tenite forte u saccu pienu pè e so quattru arechje  è minate  ma minate forte nantu à un troppu  chì a lesina ùn resiste  è tandu  ma tandu solu  averete castagne è pisticciuli bianchi  sbuchjati di a so lesina  duri cum'è a petra ferrigna  avà  sè vo site palatinu  è postu ch'ellu hè quistione d'amore  date à iste castagne bianche l'amore di u fornu  u fornu chì v'avete scallatu è nettatu dinanzu  un amore prufondu è lente di vintiquattru ore  eccu  eccu a vostra passione finita  è cumencia quella di a macinera  quella ch`ùn arriguarda chè à u mulinaiu  fate puru scuppà pè i paesi  e bombe di a pulenda  è s'ellu ùn hè ancu a rivuluzione pè certi  serà digià a indigestione  ah... chì eo ùn mi ne scordi  i mulloni rigalateli à u merre.
    </p>
   </div>
  </body>
 </text>
</TEI>
