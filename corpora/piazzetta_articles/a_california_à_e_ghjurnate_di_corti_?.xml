<TEI>
 <teiHeader>
  <fileDesc>
   <titleStmt>
    <title>
     A California à e ghjurnate di Corti ?
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/A-California-a-e-ghjurnate-di-Corti_a2533.html"/>
     <date>
      Thu, 09 Feb 2017 13:34:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    A California à e ghjurnate di Corti ?
   </head>
   <div type="excerpt">
    <p>
     Dapoi u 1981, e ghjurnate di Corti ricevenu delegazione di partiti è muvimenti indipendentisti di u mondu sanu. Sì i Catalani, Baschi è Irlandesi sò avvezzi à abbuchjassi i sulleoni curtinesi, forse sì viderà un annu una delegazione califurniana ?
    </p>
   </div>
   <div type="content">
    <p>
     Dop'à u Brexit, u Calexit ? Hè statu autorizatu u 26 di ghjennaghju scorsu u lanciamentu di a racolta di signature per l'organizazione d'un referendum nant'à l'indipendenza di u statu americanu. Per quessa, ci ne vole 600.000 allocch'è à u mese di lugliu. 
Perchè quallà dinù, ci sò l'indipendentisti. Lanciatu in u 2015, Yes California hè un muvimentu chì si batte pè l'organizazione d'un referendum nant'à a creazione di a Republica di California.
    </p>
    <p>
     Un statu à parte
Bon d'accordu, l'argumenti ùn sò micca veramenti i listessi ch'è in Corsica. Ùn si parla micca di statu americanu assassinu, di lingua califurniana in perìculu, di califurnizazione di l'impieghi. 
I partigiani di a scappera, liberali è aperti nant'à u mondu, si trovanu in disaccordu cù u restu di l'America, ghjudicata troppu cunservatrice. 
Ci vole à dì chì a California hè un statu speziale. Prima hè una putenza economica. À ella sola, saria una putenza mundiale. Ùn hè micca custì ch'ellu ci vole à circà una leia cù a Corsica.
    </p>
    <p>
     La Californie devient la sixième puissance économique mondiale devant... la France https://t.co/9WVZidfAbi pic.twitter.com/C3HqnNF10x
— Le Figaro (@Le_Figaro) 16 juin 2016
    </p>
    <p>
     Prugressisti, à a punta per l'eculugia, a tradizione hè chì a California voti pè i democrati. Hè cusì chì dnuvembre scorsu, avia legalizatu a cunsumazione di marijuana à usu recreativu.
    </p>
    <p>
     Mise à jour - La Californie devient le 5e État américain à légaliser la marijuana récréative https://t.co/096H0lsmn6 pic.twitter.com/rSMifozlEH
— HuffPost Québec (@HuffPostQuebec) 9 novembre 2016
    </p>
    <p>
     I califurniani sò custì dinù luntani da i cunservatori americani... è corsi. Allora quandu l'America à vutatu à Trump, i dibattiti nant'à a surtita di a California da i Stati Uniti s'hè rivittulita. 
Di dicembre, un sundame dave i partigiani di u Calexit à 32%. Ma a strada ver'di l'indipendenza hè tamantone. Per mudificà a custituzione americana, ci vulerà à cunvince 38 di i 50 stati.
    </p>
    <p>
     L'indipendenza hè torna appena luntana. Ma pè e ghjurnate di Corti, perchè micca ?
    </p>
   </div>
  </body>
 </text>
</TEI>
