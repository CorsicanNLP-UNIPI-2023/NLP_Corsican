<TEI>
 <teiHeader>
  <fileDesc>
   <titleStmt>
    <title>
     10 ragioni di perde in Furiani
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/10-ragioni-di-perde-in-Furiani_a1419.html"/>
     <date>
      Sun, 07 Oct 2012 16:44:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       FUTBOL
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    10 ragioni di perde in Furiani
   </head>
   <div type="excerpt">
    <p>
     Quandu u Sporting perde trè o quattru à zeru in Furiani (contr'à Saint Etienne è u PSG) ùn ci hè nunda à dì. Ma quand'ellu vince, ci vole sempre una bona scusa.
    </p>
   </div>
   <div type="content">
    <p>
     1. "Le contexte" : A sapete tutti. I dirigenti, i sustenidori è i ghjucadori bastiacci sò tutti assassini chì caccianu e kalashnikov quand'elle ghjunghjenu e squadre frestere. Hè per quessa chì i visitori perdenu i so mezi, sanu ch'elli ùn puderanu parte sani. 
2. "L'arbitrage maison" : L'hà detta stu geniu di Jean-Marc Furlan : i clubs corsi sò favurizati da l'arbitragiu. A prussima volta, ci spiegherà chì Frédéric Thiriez ci tene caru ? 
3. "Les mauvais regards" : Eccu una scusa originale, trova da l'attaccante di Troyes Jean-Christophe Bahebeck. L'hà detta nant'à u so contu Twitter : Arriver en Corse déjà des mauvais regard ! (sic). Marc Lavoine cantava : Elle a les yeux revolver, elle a le regard qui tue, Elle a tiré la première, m'a touché, c'est foutu. 
4. "Le côté obscur de la force" :  Sta volta hè un certu Sébastien Gueguen, direttore di a cummunicazione di Troyes chì scrive nant'à Twitter : Le côté sombre du SC BASTIA. Agressions verbales et physiques lorsque nous remontons dans le bus. Rapport délégués déchiré sous leurs yeux. Dark Vador si spasseghja e sere di match in i curridori di Furiani è piglia tuttu u mondu à panette. 
5. U suchju d'aranciu chì adrumenta : In l'annu 1990, l'OM di Tapie hè statu accusatu d'avvelenà i ghjucadori di Lech Poznan cun suchju d'aranciu puzzicosu. Marseglia avia vintu 6 à 1. Nentru, ci avianu messu appena di Lexomil. 
6. Megliu chè a guerra in Afganistanu, Furiani : In u 1994, dopu à una partita appena calda trà Bastia è Monaco (risultatu finale 2-2 ma Bastia viderà u so macciu persu), i ghjucadori munegaschi facianu i belli in a stampa per cuntà l'infernu ch'elli avianu campatu. Cusì, u lunzescu in fine di carriera Mickaël Madar s'hè ritruvatu in prima pagina di Le Parisien cù stu tìtulu : "Ce que j'ai vécu à Furiani". À difettu di fà parlà d'ellu cù i buts ch'ellu ùn marcava micca, s'hè fattu una bella publicità. 
7. "Les violences policières" : Ah nò, hè vera chì i CRS ùn menanu chè i bastiacci in Furiani. 
8. A Saint-Georges avvelenata :  À u Perù, in a partita trà Hijos de Acosvinchos è Sport Ancash, trè ghjucadori sò cascati secchi nant'à u terrenu. Sò stati avvelenati da l'acqua data da i lucali à i visitori. À quandu l'affaire de la Saint-Georges empoisonnée ? Da leghje : Des joueurs empoisonnés lors d'un match de football au Pérou. 
9. E minacce : Hulk, (u ghjucadore bresilianu di u Zenit Saint-Pétersbourg, micca u mostru verde), hà ricevutu una falsa bomba cun minacce ci dice a stampa. Quale serà u primu pienghjulone di L1 à dì ch'ellu hè statu minacciatu ? 10 dòllari nant'à Valbuena. 
10. Les chansons keurses subversives : Thierry Roland avia dettu ch'ellu era statu scandalizatu da e canzone cantate u 5 di maghju 1992 in Furiani. Nanz'à a partita, I Chjami Aghjalesi avianu cantatu Populu Vivu, Catena è Guerrieri. Avia parlatu d'un "véritable appel au meurtre". Per noi, un "appel au meurtre" saria piuttostu e canzone di Céline Dion, Vincent Delerm, Christophe Maé o Sexion D'assaut. Ognunu i so gusti !
    </p>
   </div>
  </body>
 </text>
</TEI>
