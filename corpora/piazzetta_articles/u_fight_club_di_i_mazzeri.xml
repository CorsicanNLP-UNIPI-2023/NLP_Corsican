<TEI>
 <teiHeader>
  <fileDesc>
   <titleStmt>
    <title>
     U fight club di i mazzeri
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/U-fight-club-di-i-mazzeri_a1391.html"/>
     <date>
      Thu, 31 Jul 2014 22:09:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       CULTURA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    U fight club di i mazzeri
   </head>
   <div type="excerpt">
    <p>
     S'è vo cruciate dui omi chì si mettenu i cazzotti sta notte, hè normale. Segondu a tradizione, in a notte di u 31 di lugliu à u 1u agostu c'eranu e battaglie di mazzeri.
    </p>
   </div>
   <div type="content">
    <p>
     I nostri mazzeri dinù avianu i so fight club, chì si chjamanu "e màndrache". 
A sapete, un mazzeru hè un omu chì hà u pudere d'induvinà, durante u so sognu, quelli chì avianu da more. 
Per diventà mazzeru ci vole à esse mal battizatu. U prete, o u cumpare si sò sbagliati in e parole di u battezimu. 
E màndrache sì passavanu in a notte di u 31 di lugliu à u 1 d'agostu, in generale à e bocche. S'affruntavanu tandu e squadre di mazzeri à colpi di bastoni di talavellu (chjamatu dinù luminellu, tirlu, talavucciu...). 
Ùn ridite micca, u paese chì perde averà di più morti ch'è l'altru in l'annu à vene. Hè dunque assai più impurtante chè Intervilles o una partita puzzica di "Ligue 1". 
Allora attenzione, s'è vo cruciate dui omi chì si techjanu di colpi di notte à colpi di bastoni, hè sia ch'elli sò dui briaconi in fine d'apperitivu, sia ch'elli sò dui mazzeri. 
In i dui casi, ùn vale a pena di chjamà a pulizza. 
Da leghje : una lista di màndrache in u libru di Roccu Multedo, Le Mazzerisme, un chamanisme corse. 
Publicatu u 31/07/2012 messu à ghjornu u 31/7/2014
    </p>
   </div>
  </body>
 </text>
</TEI>
