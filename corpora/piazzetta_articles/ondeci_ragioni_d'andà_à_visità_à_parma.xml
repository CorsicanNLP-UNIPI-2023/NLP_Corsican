<TEI>
 <teiHeader>
  <fileDesc>
   <titleStmt>
    <title>
     Ondeci ragioni d'andà à visità à Parma
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Ondeci-ragioni-d-anda-a-visita-a-Parma_a2586.html"/>
     <date>
      Sun, 30 Apr 2017 22:15:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       CULTURA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Ondeci ragioni d'andà à visità à Parma
   </head>
   <div type="excerpt">
    <p>
     Demuralizati da u ballò è da a situazione pulitica ? Fughjite qualchì ghjornu in Parma. A cità emiliana hè vicina, si manghja bè è ci sò tante cose à fà. A prova.
    </p>
   </div>
   <div type="content">
    <p>
     Parma hè vicina
Spessu i Corsi chì vanu in Italia sceglienu à Firenze è Roma, duie destinazione predilette. A regione di l'Emilia Romagna hè menu cunnisciuta, ma interessante assai è faciule d'accessu : bastanu duie ore di vittura da u portu di Livornu per ghjunghje in Parma. 
Peccatu di privassine !
    </p>
    <p>
     A manghjusca
Duvemu duie invenzione culinarie magnifiche : u parmigianu è u prisuttu di Parma. Ùn vi pare nunda ? Hè inutile di divvi chì Parma hè una cità induve si manghja benissimu. Per ciò chì hè di a salumeria, di i furmagli è di e paste, hè una campa. Ùn mancate micca a torta fritta (chjamata dinù Gnocco fritto in Modena è Reggio Emilia), i tortelli d'erbette è di zucca, è bella sigura u vinu (Lambrusco, Malvasia...).
    </p>
    <p>
     Bon ci vole à prevede un regime per quand'è vo vultate.
    </p>
    <p>
     Un patrimoniu riccu
Custì, a lista hè longa ! Parma pare appena scunnisciuta, ma e belle cose da vede ùn mancanu. 
U battisteru :  Hè unu di i simbuli di a cità di Parma. Edificatu à a fine di u XIIu seculu, compiu in u 1270, sott'à u cummandu di l'artistu è architettu Benedetto Antelami. Fattu di marmeru rusinu, stu munumentu hè cunsideratu cum'è impurtante perchè face a leia trà u rumànicu è u goticu.
    </p>
    <p>
     U domu :  À cantu à u battisteru ci hè a chjesa a più impurtante di Parma. Nentru ci sò i magnifichi affreschi di Antonio Allegri, dettu Il Corregio (hà ancu u so nome in francese : Le Corrège). Hè u grande pittore emilianu di u Rinascimentu.
    </p>
    <p>
     Prufittate di a bellezza di a cùpula. Risicate u torcicollu, ma vale u colpu.
    </p>
    <p>
     Ùn mancate a scultura d'Antelami (quellu di u battisteru), cun sta dipusizione di a croce, capidopera di u rumànicu (1178).
    </p>
    <p>
     Santa Maria della Steccata :  Ùn passate micca à cantu à sta basilica, tesoru di u Rinascimentu parmigianu. 
Cum'è curiosità, sappiate chì in sta chjesa si trova u museu di l'Ordine custantinianu di San Ghjorghju, creatu da l'Imperatore Custantinu in u... 312. Ci si trova pitture, ogetti di i Burboni è ancu... a camisgia di Luigi XVI quand'ellu hè statu scapatu. 
Glups.
    </p>
    <p>
     In Parma ci vole andà à vede u palazzu di a Pilotta, custruitu à u XVIu da a famiglia Farnese, i duchi di Parma. In stu cumplessu ci hè un museu archeologicu, una bibliuteca, a Galleria Nazionale (da ùn mancà : i capitoli d'Antelami, e belle opere di u Trecento è u Quattrocento, e pitture di Il Correggio è di Il Parmigianino, un'opera di Leonardo da Vinci). 
Eppo ci hè u Teatru Farnese :  Era utilizatu pè e rapresentazione teatrale, i turnei è cum'è sala d'arme. Hè tuttu in legnu.
    </p>
    <p>
     Ùn passate à cantu à La Spiaggia, pittura di Renato Guttuso, in u 1955. È digià, una critica di a sucetà di cunsumu.
    </p>
    <p>
     Una pittura à l'affrescu di a Corsica
U munasteru benedittinu di San Giovanni Evangelista :  Postu ch'è vo ci site (ùn ci serete micca tutti i ghjorni in Parma...), lampate un ochju à l'abbazia ghjustu à cantu à San Giovanni Evangelista. Visitate l'antica farmacia (o « spezieria »). Traversate u chjostru.
    </p>
    <p>
     È prufittate una stonda di a calma è a bellezza di a bibliuteca. Tutta affrescata, hè un giuiellu di u Rinascimentu. A decurazione hè stata cumandata da l'abate Stefano Cattaneo di Novara.
    </p>
    <p>
     Hè discrittu cum'è un abate ribellu, in cunflittu cun l'autorità di a chjesa perchè vulia un dialogu cù e religione. Hè cusì chì in sta magnifica bibliuteca ci truverete scrizzioni in latinu, grecu, arabu, ebraicu, è cirillicu.
    </p>
    <p>
     L'affreschi sò di u 1573. Ci truverete ancu una bellissima è stunante carta di a Corsica.
    </p>
    <p>
     L'opere di Il Correggio
A camera di San Paulu :  Stu munasteru hè statu affrescatu da Il Correggio (sempre ellu). Capulavoru di u Cinquecento.
    </p>
    <p>
     Micca troppu turisti
In Parma vi piacerà di spassighjavvi pè e piazze è i carrughji (puliti) di sta cità calma chì ùn hè micca pigliata d'assaltu da i turisti.
    </p>
    <p>
     A qualità di vita
U centru hè pedunale, e vitture sò poche è i parmigiani si spasseghjanu à bicicletta.
    </p>
    <p>
     A sera ùn mancate di piglià l'apperitivu (un spritz bella sigura).
    </p>
    <p>
     A musica
Impussibule di parlà di Parma senza ammintà a so tradizione musicale. 
Principiemu cù u Teatro Regio. Compiu in u 1829, hè un altu locu di a cultura taliana. Si pò visità.
    </p>
    <p>
     Hè statu cummandatu da Maria Luigia d'Austria (sapete, a moglia di Napuleone) chì era duchessa di Parma. Hè tenuta assai da i parmigiani pè u so regnu è u so ricordu hè sempre vivu. 
Per esempiu, dicenu ch'ella permettia à i più poveri d'andà à u teatru, riservenduli piazze menu care. A chjamavanu "la bona duchessa".
    </p>
    <p>
     Sempre avà, i Parmigiani sò riputati pè a so finezza, a so passione pè a musica classica è l'opera. U publicu parmigianu hè cunsideratu cum'è duru è esigente. 
Hè a cità di u grande direttore d'orchestru Arturo Toscanini. È vicinu di Parma hè natu u cumpusitore Giuseppe Verdi. Hè onoratu cum'ellu ci vole.
    </p>
    <p>
     Cunniscite tutti e so opere :  « La donna è mobile » di Rigoletto, u « Brindisi  La traviata, « Va, pensiero » di  Nabucco è a « Marcia trionfale » d'Aida.
    </p>
    <p>
     Di u colpu, hè nant'à l'aria di a Marcia trionfale chì i ghjucadori di Parma entrenu in campu :
    </p>
    <p>
     Ùn dà micca a listessa ambienza ch'è "Sò Elli", ma hè bè dinù.
    </p>
    <p>
     È u ballò ?
Ùn si pò finisce senza parlà di futbol. Tutti quelli chì anu seguitatu u ballò talianu in l'anni novanta s'arricordanu di u bellu ghjocu praticatu da l'AC Parma, cun Brolin, Asprilla, Zola, Grün, Bennarivo, Di Chiara, Melli...
    </p>
    <p>
     A squadra hà vintu trè coppe d'Auropa (duie UEFA, una C2). U stadiu Ennio Tardini hà vistu ghjucadori cum'è Dino Baggio, Crespo, Sensini, Fernando Couto, Buffon, Cannavaro, Verón, Taffarel, Stoitchkov, Ortega... 
Ma ancu Reynald Pedros. Face omancu un puntu cumunu cun Bastia.
    </p>
    <p>
     Ma tuttu què era à l'epica di Parmalat. A sucetà hè andata à fallimentu. In u 2014 u club ùn avia mancu più soldi per pagà u bus. Falata in quarta divisione, torna à ricullà pianu pianu à u livellu u più altu è oghje si batte per vultà in Serie B.
    </p>
    <p>
     Per ciò chì hè di a tifoseria u gruppu u più vechju sò i Boys, nati in u 1977. Sò amichi cun l'ultras di Bordeaux. 
Ritrattu : boysparma1977.it 
Frà i so nemichi : quelli di a cità vicina di Reggio Emilia. U derby pè a cullata trà Parma è a Reggiana hà da esse caldu quist'annu...
    </p>
    <p>
     Une publication partagée par Fabrizio (@fabrydiez) le 1 Mai 2017 à 3h35 PDT
    </p>
    <p>
     A lingua parmigiana
Esiste una lingua parmigiana, chì hè una varietà di l'Emilianu. Per elli hè un "dialettu" ch'elli chjamanu "pramzàn". È si pò leghje ogni settimana in a rubrica futbol di u grande cutitianu "La Gazzetta di Parma". 
Dop'à ogni partita di campiunatu, e note di i ghjucadori di Parma sò in "pramzàn". 
(Un'idea pè i media nustrali ?)
    </p>
    <p>
     Bon ok, custì era un macciacciu (face un segondu puntu cumunu cù u Sporting).
    </p>
    <p>
     E vitture fora
I citatini si primureghjanu di a qualità di vita è di l'ambiu. Vitture pruibite in u centru, misure pè incuragisce a pratica di a bicicletta è l'usu di i trasporti in cumunu. Da leghje nant'à Le Parisien chì cita à Parma in u so Top 10 des villes éco-intelligentes. 
È quessa face di Parma una cità propiu piacente.
    </p>
    <p>
     Une publication partagée par Ilaria Diena (@ilacirla) le 1 Mai 2017 à 7h34 PDT
    </p>
   </div>
  </body>
 </text>
</TEI>
