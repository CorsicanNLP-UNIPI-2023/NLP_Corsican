<TEI>
 <teiHeader>
  <fileDesc>
   <titleStmt>
    <title>
     Ma chì face a Corsica à a festa di l'Huma ?
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Ma-chi-face-a-Corsica-a-a-festa-di-l-Huma_a1168.html"/>
     <date>
      Sun, 18 Sep 2011 11:29:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Ma chì face a Corsica à a festa di l'Huma ?
   </head>
   <div type="excerpt">
    <p>
     A sapete ? A Corsica hè invitata à a Fête de l'Huma, sta dumenicata in La Courneuve. Ma perchè ?
    </p>
   </div>
   <div type="content">
    <p>
     A Corsica hè à l'onore quist'annu à a Fête de l'Huma, a festone pupulare organizata da u giurnale preferitu di Robert Hue. A festa di l'Huma, hè appena cum'è a Ghjurnate di Corti, ma cù i cummunisti è 600.000 visitori. Corse-Matin ci spieca chì sta volta a Corsica hè "imbasciatrice" di a festa. 
Hè l'ATC chì organizeghja : stand di 150 m2, editori corsi, CCAS, Corsicatours, robba da manghja (ancu salciccia nustrale chinese è casgiu corsu di Sardegna ?), a SNCM è u PNRC. 
I canterini ci seranu dinù. Dopu à Yannick Noah, Joan Baez è Nolwenn Leroy, Avril Lavigne è The Ting Tings, canterà... Jean Menconi. È ùn deccunemu mancu ! 
Bon, perchè micca. Ma francamente, perchè a Corsica à a Fête de l'Huma ? Eccu parechje piste di riflessione : 
1. Perchè Dumenicu Bucchini hè fanaticu di Pif, è chì u giurnale cummunistu serà rilanciatu grazia à una suvvenzione di a CTC. 
2. In fatti hè un'idea luminosa di Vanina Pieri pè sbarazzassi di Michel Stefani chì serà abandunatu in La Courneuve. 
3. Perchè ci vole à fà cunnosce a Corsica à i pumataghji, ùn ci n'hè micca abbastanza. 
4. Pè mantene a memoria di Georges Marchais, chì venia sempre à passà e so vacanze in Corsica (arricurdatevi di a so frasa « J'ai dit à ma femme : Fais les valises, on rentre à Paris »). 
5. Cù i nostri 35 000 precarii, i nostri poveri, i nostri impieghi di goffi pigliati à calci in culu da i patroni, i nostri disimpiegati, ùn avemu più ch'è a Fête de l'Huma cù a so bieraccia calda à 1€ per andà à imbriagacci. L'altri, vanu à fà a festa in Barcelona è in Bali. 
6. In fatti, hè dinù pè abandunà Jean Menconi à La Courneuve. 
7. Per fà cantà "Stracciu rossu" è "Bella Ciao" à André Lajoinie, Maxime Gremetz è Bernard Thibault. 
8. Hè un cumplottu bolsceviccu di i sucialo-cummunisti cun Kim Jong-Il, Fidel Castro è Hugo Chavez pè piglià a Corsica grazia à l'aiutu di u KGB, di l'Armata Rossa è di i Chinesi (s'è vo a pensate veramente, hè forse tempu d'arrestà di fidighjà à Jean-Pierre Pernaut).
    </p>
   </div>
  </body>
 </text>
</TEI>
