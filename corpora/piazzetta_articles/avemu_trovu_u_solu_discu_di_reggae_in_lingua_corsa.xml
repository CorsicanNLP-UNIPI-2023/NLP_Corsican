<TEI>
 <teiHeader>
  <fileDesc>
   <titleStmt>
    <title>
     Avemu trovu u solu discu di reggae in lingua corsa
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Avemu-trovu-u-solu-discu-di-reggae-in-lingua-corsa_a1984.html"/>
     <date>
      Fri, 10 Oct 2014 00:25:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       CULTURA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Avemu trovu u solu discu di reggae in lingua corsa
   </head>
   <div type="excerpt">
    <p>
     In u 1990 hè esciutu "erba corsa", u primu (è unicu) discu di reggae nustrale.
    </p>
   </div>
   <div type="content">
    <p>
     Cunniscite Digamusic ? Stu situ hè un veru tesoru. Nant'à sta pagina cunsacrata à vechji dischi vinyle, si pò vede un "45 giri" appena misteriosu. 
Grazia à u so animatore (ch'ellu sia ringraziatu Ronald !), chì hà numerizatu è messu in linea nant'à Youtube u discu, tuttu ognunu ne pò prufittà. 
U dissegnu copia a fiura di e sigarette "Gitane". U gèneru musicale ellu saria "reggae". 
U primu pezzu musicale si chjama "erba corsa" (tè ? Forse u fume di u dissegnu saria piuttostu quellu d'un tizzone, è micca quellu di u tabaccu di e Gitanes ?). U segondu s'intituleghja "Diu vi salvi regina and God save the queen ". 
U gruppu si chjama "Corsica" (averianu pusstu fà un sforzu per esse di più originali...) è si sà pocu affare nant'à quelli chì l'anu fattu. 
E parolle di a canzona "erba corsa" ùn lascianu piazza à u dubbitu ("Tuttu u mondu fuma l'erba corsa (...), fuma u prete, fuma u merre, fuma u sumere, fuma ancu u cignale"), simu bè in u reggae. 
Ùn si sà ciò chì l'amatori di reggae pensanu di stu discu, chì ùn hà micca veramente cunnisciutu successu. 
Una cosa hè sigura, l'anni 80 eranu veramente n'importa chè è c'era una vera varietà in a creazione musicale è una vera libertà di tonu. C'era statu Zia Devota, po veneranu dopu i Varans (da leghje U Top 25 di a pop rock nustrale). 
Oghje, fora di The Corsica Sound, induve sò i rockers nustrali ?
    </p>
    <p>
     Latu A : "Erba corsa"
    </p>
    <p>
     Latu B : "Diu vi salvi regina and god save the queen"
    </p>
   </div>
  </body>
 </text>
</TEI>
