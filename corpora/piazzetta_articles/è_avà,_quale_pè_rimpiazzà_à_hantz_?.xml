<TEI>
 <teiHeader>
  <fileDesc>
   <titleStmt>
    <title>
     È avà, quale pè rimpiazzà à Hantz ?
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/E-ava-quale-pe-rimpiazza-a-Hantz_a1803.html"/>
     <date>
      Thu, 15 May 2014 12:13:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       FUTBOL
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    È avà, quale pè rimpiazzà à Hantz ?
   </head>
   <div type="excerpt">
    <p>
     Quale averà a missione difficiulissima di rimpiazzà à Hantz à u Sporting ?
    </p>
   </div>
   <div type="content">
    <p>
     Un cìculu s'hè compiu in Bastia. Hantz si ne và, ognunu averà a so làcrima sabbatu, è avà ci vole à pensà à l'avvene. L'intrenore era assai pupulare è a missione ùn serà micca semplice per quellu chì hà da vene. Una volta di più, ci vole à ricustruisce tuttu. Cusì hè a storia di u Sporting dapoi sempre... 
Eccu un listinu di qualchì intrenore chì puderia vene à u club. Sapendu ch'ellu ci vole à qualchissia chì cunnosce a L1, chì hà sperienza, capace di custruisce... Fate a vostra scelta ! 
Raymond Domenech  U vechju Raymond hè nant'à a lista di l'intrenori liberi di l'UNECATEF, u sindicatu di l'intrenori francesi. Ùn vi piace micca Domenech ? Un tippu chì hà ridiculizatu l'équipe de France à stu puntu merita u nostru rispettu. 
Jean Fernandez  L'intrenore u più defensivu di Francia vole vene à u Sporting. Cun ellu nisuna surpresa, simu siguri d'annuiacci cum'è topi morti in Furiani. 
Élie Baup  Campione di Francia cun Bordeaux, vice-campione cun Marseglia. A so beretta è u so azizume depressivu seranu forse nant'à u bancu di Furiani quist'annu chì vene. Dop'à trè 0 à 0 à fila in Furiani, risicheghja d'esseci l'ambianza. 
Freddy Antonetti  U casinchese cunnosce u club, cunnosce bè u futbol francese, mughja quand'ellu ci vole, avia ancu circatu à minà à Lachuer, u so propiu ghjucadore perchè ùn era micca statu cuntentu di fassi rimpiazzà durante una partita. Cun ellu Bastia hà avutu risultati è spetàculu. U Sporting hà battutu tutti i più grandi in Furiani è ancu fattu u so ritornu in UEFA. Pè certi hè un ìdule, è d'altri ùn u ponu pate. Ùn face micca l'unanimità, li rimpruvereghjanu d'ùn avè fattu cunfidenza à i ghjucadori corsi è a so distanza cù i sustenidori à l'epica. Iè ma ci hè megliu ? 
Luis Fernandez  Hè u puttachju numeru 1 in Bastia. L'animatore di RMC vuleria firmà à u Sporting, ch'ellu hà spessu difesu. Face una stonda ch'ellu ùn hà più avutu risultati pusitivi in tantu ch'è intrenore, ma hè sempre pupulare è hà a fiura d'un omu chì pò riesce in Corsica. 
Joël Muller  Arricurdatevi di u grande Metz, di Pires, Pouget, Songo'o, Kastendeuch... è di a so faccia à pattoni. 
Bora Milutinovic  U serbu hà intrenatu nant'à tutti i cuntinenti, hè statu u capimachja di e squadre naziunali di u Messicu, di i Stati Uniti, di a Giamaica, di a China. L'ultimu paese induv'ellu hè passatu era l'Irak. Allora Bastia à cantu... 
Hervé Renard  Hà rissuscitatu à Sochaux chì era guasi mortu. Hà un cugnome digià trovu : a volpe. Ma serà interessatu per vene in Corsica ? 
José Anigo  Ùn face mancu più ride. 
Guy Lacombe  Veramente ?! Bon, almenu averemu un intrenore mustacciutu, capace di rivalizà cun Thiriez. Basterà ? 
Claude Leroy  Claude hè un amicu di a Corsica. S'hè spessu parlatu d'ellu per vene à u Sporting in l'anni 90. Hà intrenatu u Camerun, u Sénégal, u Congò, a Sirìa. Allora a Corsica à cantu... 
Fabrizio Ravanelli  MWAHAHA ! 
Jo Bonavita  Quist'annu u stregu di Furian ci hà fattu vince trè punti. Perchè micca una prova nant'à u bancu ? 
Dominique Bijotat  Almenu cun ellu simu siguri induve andemu. Ùn ci hè megliu per accumpagnacci in L2. 
Christophe Pélissier  U coach di u Luzenac Ariège Pyrénées hà riesciutu a prova di purtà un paese di 600 abitanti in Lega 2. Imaginate Luri o Antisanti à u livellu prufessiunale... Nò hè megliu micca. 
Bernard Casoni  Bon eccu, hè liberu anch'ellu... 
Adolphe Ogouyon  Iè iè, esiste è hà i so diplomi. Nunda ch'è per u nome. Averia mandatu un fax à u club per prupone i so servizii.
    </p>
   </div>
  </body>
 </text>
</TEI>
