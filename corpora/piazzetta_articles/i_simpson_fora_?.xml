<TEI>
 <teiHeader>
  <fileDesc>
   <titleStmt>
    <title>
     I Simpson fora ?
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/I-Simpson-fora_a1180.html"/>
     <date>
      Thu, 06 Oct 2011 00:28:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       SUCETA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    I Simpson fora ?
   </head>
   <div type="excerpt">
    <p>
     Puderia esse a fine di a seria americana. Hè a crisa è ancu Homer pò perde u so travagliu...
    </p>
   </div>
   <div type="content">
    <p>
     Facenu 23 anni chì i persunagi gialli di i Simpson sò nant'à i screni di televisiò, è forse semu vicini di a fine. 
Un cunflittu oppone a catena chì pruduce a seria, a 20th Century Fox è l'attori chì facenu e voci di a seria. Sin'avà, ùn si sò micca cuntrati. A Fox vole calà di 45% e paghe di l'attori, chì accettanu di calà di 30%. 
Puderia dunque a fine di a cunnisciutissima famiglia americana è u puverettu d'Homer puderia ritruvassi disimpiegatu. Hè veramente a crisa à Hollywood postu chì si tratta dinù di piantà a seria Dexter. 
Homer Simpson è Dexter, ferà u mondu in più à Pôle Emploi. 
In Corsica avemu l'abitutine. Cun 13.000 disimpiegati è a disoccupazione chì hè crisciuta di 7% st'estate, a situazione cummencia veramente à fà paura (da leghje l'articulu di Corse-Matin). 
Ma bon, cuntinuvemu à crede chì u turisimu ci salverà è ch'è no diventeremu tutti ricchi in dui mesi d'estate...
    </p>
   </div>
  </body>
 </text>
</TEI>
