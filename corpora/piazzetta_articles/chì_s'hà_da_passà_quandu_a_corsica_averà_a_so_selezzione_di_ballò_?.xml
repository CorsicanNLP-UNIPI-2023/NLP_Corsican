<TEI>
 <teiHeader>
  <fileDesc>
   <titleStmt>
    <title>
     Chì s'hà da passà quandu a Corsica averà a so selezzione di ballò ?
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Chi-s-ha-da-passa-quandu-a-Corsica-avera-a-so-selezzione-di-ballo_a2443.html"/>
     <date>
      Fri, 01 Jul 2016 23:40:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       MAGAGNA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Chì s'hà da passà quandu a Corsica averà a so selezzione di ballò ?
   </head>
   <div type="excerpt">
    <p>
     Per avà a Squadra Corsa hè custretta d'ùn ghjucà chè partite amichevule. Ma chì s'hà da passà quandu a Corsica serà ricunnisciuta da a FIFA ?
    </p>
   </div>
   <div type="content">
    <p>
     A selezzione ghjucherà e so partite à Santos Manfredi, in Corti
Bastia è Aiacciu si tazzanu per accoglie e partite di a selezzione naziunale. Allora per mette tuttu u mondu d'accordu, a CTC decide di mette i macci in Corti. 
Surpresi da u clima curtinese è da a vista nant'à e muntagne di u Boziu, i visitori sò destabilizati è perdenu i so mezi. A selezzione ùn perde mai in casa soia. Corti diventa u "La Paz" di u ballò aurupeanu è Santos Manfredi hè cugnumatu "A Pignatta".
    </p>
    <p>
     In biancu o in neru ?
I sustenidori ùn sò micca d'accunsentu. A selezzione deve ghjucà in biancu, cum'è quella di l'anni 60 ?
    </p>
    <p>
     O in neru, cum'è a Squadra Corsa ?
    </p>
    <p>
     In fine di contu, Gilles Simeoni per fà piacè à tuttu u mondu decide di ghjucà cù una maglia nera è bianca, à l'usu a Juventus.
    </p>
    <p>
     Tuttu u mondu trova què strasordinariu è Gilles Simeoni hè turnatu à esse elettu nunda ch'è per quessa.
    </p>
    <p>
     Paul Giacobbi diventa presidente di a Federazione Corsa di Futbol
A Corsica ùn hè micca ricunnisciuta da l'ONU (tuttu u mondu si n'impippa), ma da a FIFA, sì ! Paul Giacobbi (chì hà arrestatu a pulitica) diventa u capimachja di a Federazione Corsa di Futbol. Diventa l'amicu di Michel Platini chì passa e so vacanze in Venacu.
    </p>
    <p>
     Chì selezziunadore ?
Dop'à un record di 17 macciacci finiti nant'à u risultatu di zeru à zeru, Jean-Michel Cavalli hè messu fora. Parechji candidati si presentanu : Claude Leroy, Philippe Troussier, Raymond Domenech, Hervé Renard. Ma surpresa : hè Jean-Guy Talamoni chì hè sceltu pè u postu. Prima decisione : pruibisce e cuppe di capelli goffi è e ciuffe ridicule di i futbalori.
    </p>
    <p>
     Whabi Khazri sceglie di ghjucà pè a Corsica
A FIFA autorizeghja Whabi Khazri (chì hè natu in Aiacciu) à purtà a maglia di a Corsica. Mette un hat-trick per a so prima selezzione. Brandao chì s'hè fattu naturalizà corsu ghjoca anch'ellu.
    </p>
    <p>
     Prima vittoria cont'à l'Azerbaigian
Bon d'accordu, a squadra di Corsica ùn hè micca peghju ch'è l'Andorra o San Marinu. Ma quantunque, si piglia unepoche di chjibe. Finalmente, a prima vittoria intervene contr'à l'Azerbaigian, è pare ch'è no avessimu vintu a cuppa di u mondu. 
Appena cum'è què :
    </p>
    <p>
     Gilles Simeoni stabilisce 3 ghjorni di festa è hè turnatu à esse elettu nunda ch'è per quessa.
    </p>
    <p>
     I dui Patricchi cumponenu l'innu di a selezzione corsa
Dop'à stu successu tremendu, Patrick Fiori è Patrick Bruel scrivenu una canzona in omagiu à a squadra naziunale. Si chjama "Compagnons" è ripiglia l'aria di "Compañero".
    </p>
    <p>
     Gilles Simeoni tweeta "J'adore les chansons pinz" è face un'apparizione in u clip.
    </p>
    <p>
     Di regula, duveria passassi à pocu pressu cusì.
    </p>
   </div>
  </body>
 </text>
</TEI>
