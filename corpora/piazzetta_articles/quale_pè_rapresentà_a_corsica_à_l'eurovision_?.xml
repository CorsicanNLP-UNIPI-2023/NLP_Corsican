<TEI>
 <teiHeader>
  <fileDesc>
   <titleStmt>
    <title>
     Quale pè rapresentà a Corsica à l'Eurovision ?
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Quale-pe-rapresenta-a-Corsica-a-l-Eurovision_a1025.html"/>
     <date>
      Mon, 07 Feb 2011 22:11:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       CULTURA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Quale pè rapresentà a Corsica à l'Eurovision ?
   </head>
   <div type="excerpt">
    <p>
     L'Eurovision cuntinuveghja à esse n'importa chè. U candidatu francese serà un... tenor chì canterà una canzona in corsu cumposta da u figliolu di Pierre Bachelet. Ci capite qualcosa ?
    </p>
   </div>
   <div type="content">
    <p>
     L'Eurovision, ùn fidighjate mai ma vulete sapè qualessu hè u paese chì vince. À stu cuncorsu di canzone cumplettamente kitsch (inventatu di i tempi di l'ORTF) a Francia passa regularmente à a risa, ùn hà più vintu dapoi 34 anni. Persu per persu, i Francesi anu decisu d'assucià a Corsica à sta disfatta chì s'annunzia tremenda. 
Hè dunque un cantore lìricu chjamatu Amaury Vassili chì canterà una canzona inedita in corsu scritta da Jean-Pierre Marcellesi, "Sonniu". Per cuntinuvà in u grande n'importa chè, sàppiate chì a canzona hè cumposta da u figliolu di Pierre Bachelet. 
V'assicuremu ch'ellu ùn hè micca una nova cunneria di A Piazzetta, ùn avemu inventatu nunda . 
Ancu Megliu, hè Pierre Sled à difende a scelta d'una canzona "corsa" : « France 3 est la chaîne des régions. Nous voulions donc les mettre en valeur. Et comme le corse se rapproche de l’italien, ça conviendra très bien pour un chant d’opéra. » 
Bon. À difettu d'ùn pudè utilizà u talianu, si sceglie dunque una "sottu-lingua" taliana, u corsu. Pierre Sled era più forte pè cummentà u sport ch'è a linguistica. 
Per finisce stu guatru appocalìtticu, ramintatevi chì l'ultima volta ch'ellu s'era parlatu di u nostru paese à l'Eurovision hè stata cù Patrick Fiori è a so canzona di sinistra memoria, "Mama Corsica". 
Ùn mancherebbi più chì stu stranu pastizzu preparatu da Pierre Sled vinci u cuncorsu. "Corsica, ten points !" Bon, è sì a Corsica participava à l'Eurovision, à quale averiamu mandatu ? Eccu qualchì pruposta. 
1. Un gruppu di Heavy Metal in lingua corsa : V'arricurdate di Lordi, stu gruppu di mostri finlandesi chì anu vintu in 2006 ? Eccu un gèneru musicale chì si puderia adattà in corsu. 
2. Jenifer :  Hà dettu ch'ellu li piaceria di fà un album in corsu, allora perchè micca rapresentà u nostru paese à l'Eurovision ? 
3. Kevin d'Aiacciu Cunniscite à stu canterinu nustrale ? Nò ? Allora andate à vede a videò di u so successu « Pourquoi tu n'es partie de moi ? », canzona "pop-romantique" di u Corsican lover mudernu. Et qui on est ? 
4. Coco cumu sè ? Era u primu rap corsu, in u 1992... vi n'arricurdate ? 
5. Hubert Tempête : Timpesta à l'Eurovision, attenti à i disguasti... 
6. L'Impiccati : Stu gruppu mìtticu meriteghja di cunnosce un successu più grande cù a so canzona Libertà ind'a muntagna
    </p>
   </div>
  </body>
 </text>
</TEI>
