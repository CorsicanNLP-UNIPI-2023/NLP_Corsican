<TEI>
 <teiHeader>
  <fileDesc>
   <titleStmt>
    <title>
     Almenu, quand'ellu si froda in Corsica si vince
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Almenu-quand-ellu-si-froda-in-Corsica-si-vince_a1442.html"/>
     <date>
      Mon, 19 Nov 2012 13:13:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Almenu, quand'ellu si froda in Corsica si vince
   </head>
   <div type="excerpt">
    <p>
     I Francesi ùn sò veramente micca forti pè trafficà l'elezzioni. In Corsica almenu quelli chì frodanu vincenu à a fine.
    </p>
   </div>
   <div type="content">
    <p>
     Dapoi anni è anni ch'ellu si ride di a "fraude électorale, sport numéro 1 en Corse" è ùn si contanu più e cacciate puzzicose nant'à a passione corsa pè l'arubbecci eletturali in i giurnali. 
À manca, sò l'elezzioni di u 2008 per u postu di primu secretariu di u PS trà Martine Aubry è Ségolène Royal chì avianu fattu parlà assai. Da leghje u JDD : PS: Accusations mutuelles de fraude 
Oghje si ritrova u listessu tìtulu, ma à l'UMP... 
À tal puntu chè no ci pudemu dumandà si François Fillon hè venutu à piglià lezzioni quand'ellu hè passatu à A Porta è sì i morti anu turnatu à vutà in Portivechju. 
È ancu di grazia chì a merria di Bastia ùn hè micca in manu à l'UMP... 
Quandu a froda tuccava l'elezzione municipale di San Damianu in Ampugnani, face ride à tutti. Da vede a video surrealista di France 3 à l'epica. 
Quandu Corse-Matin mette in tìtulu di ferraghju 1970 : « Corte, inscrits : 4 303. Votants : 9 647 ! », tuttu u mondu scaccaneghja. 
Quandu si parla di Bastia cum'è di a «Capitale de la fraude électorale», ognunu pensa ch'ella hè una vechja tradizione ch'ellu ci vole à rispettà. 
Ma quandu a froda vene da i dui grandi partiti francesi, puntelli di a vita pulitica di a Republica, cun eletti, deputati, senatori, futuri ministri... ci hè di chè esse inchieti. 
È in più, ùn sò veramente micca forti à l'UMP. In Nizza, si conta solu 1178 voti pè 590 elettori, da leghje in u Huffington Post. 
Francamente, averianu pussutu fà megliu...
    </p>
   </div>
  </body>
 </text>
</TEI>
