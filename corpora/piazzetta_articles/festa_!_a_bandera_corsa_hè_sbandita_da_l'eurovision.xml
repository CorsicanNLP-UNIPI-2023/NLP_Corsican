<TEI>
 <teiHeader>
  <fileDesc>
   <titleStmt>
    <title>
     Festa ! A bandera corsa hè sbandita da l'Eurovision
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Festa--A-bandera-corsa-he-sbandita-da-l-Eurovision_a2389.html"/>
     <date>
      Fri, 29 Apr 2016 17:40:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Festa ! A bandera corsa hè sbandita da l'Eurovision
   </head>
   <div type="excerpt">
    <p>
     A minaccia d'un novu "banderagate" pesa nant'à a Corsica. Avemu amparatu chì e bandere di e nazione chì ùn sò micca ricunnisciute da l'ONU sò difese pè a serata di l'Eurovision. Sapete chè ? Tantu megliu !
    </p>
   </div>
   <div type="content">
    <p>
     A nutizia hè cascata eri. L'organizatori di l'Eurovision anu fattu passà e so cunsigne pè u cuncorsu di canzone chì serà organizatu i 10, 12 è 14 di maghju in Stockholm. Sò accettati solu i striscioni scritti... in inglese. L'altre lingue fora ! 
Per ciò chì hè di e bandere, e nazione micca ricunnisciute da l'ONU sò pruibite. Sò citate e bandere di u Kosovo, di u paese bascu... è di Daesh.
    </p>
    <p>
     Di u colpu, i Baschi sò cuntenti.
    </p>
    <p>
     Polémique : le drapeau basque interdit à l'Eurovision, comme celui de Daesh https://t.co/w7IwIB97RD pic.twitter.com/4xQmLxY35j
— Sud Ouest (@sudouest) 29 avril 2016
    </p>
    <p>
     A bandera corsa ùn hè micca mintuvata (ùn anu mancu pensatu à noi malgradu a tamanta storia di l'annu passatu...), ma si pò pensà chì i Corsi chì si renderanu in Stoccolma cù a so testa di moru seranu sbanditi. 
(ma speremu sopr'à tuttu chì nisun Corsu ferà u viaghju per quessa...)
    </p>
    <p>
     Le drapeau corse interdit à l'Eurovision https://t.co/5wutnw3oLz via @alta_frequenza
— Alta Frequenza (@alta_frequenza) 28 avril 2016
    </p>
    <p>
     Di siguru, a nutizia ùn hè micca piaciuta è hè stata cummentata assai nant'à e rete suciale. 
Serà u principiu d'un'epica nova, induve seranu pruibiti e bandere è striscioni troppu cuntestatarii ? 
Chì ne serà per l'Euro ? I Ghjochi olimpichi ? I macci di Champion's League ? È perchè micca e partite organizate da a LFP è di a FFF ? Sapiamu chì u futbol ùn avvicina micca i populi, in fine di contu, l'Eurovisio non più. 
Ma dinù, chì ne serà di u slippu corsu ? Troppu suvversivu, anch'ellu ?
    </p>
    <p>
     Purtantu, s'ellu si riflette bè, hè quantunque una bunissima nutizia. Eccu perchè :
    </p>
    <p>
     A Corsica fora di l'Eurovision, hè a glassa
L'Eurovision hè u prugramma televisiu u più anticognu, u più kitsch, u più "ringardu" di u mondu. Iè, hè a grossa lose. Quale pò suppurtà trè ore d'emissione induve un canterinu lituanianu canta in tiruliana dopu à essesi abbuchjati una canzona disco in iugoslavu. 
Nimu fideghja què.
    </p>
    <p>
     Nimu và à l'Eurovision cù una bandera corsa
Francamente, cunniscite un Corsu capace d'andà à vede què ? Almenu di cunfonde l'Eurovision è l'Euro di futbol, ùn truvemu micca. 
Ch'avemu da fà à mezu à stu carnavale ?
    </p>
    <p>
     Perchè era Dave chì presentava l'Eurovision
Marc-Olivier Fogiel, Dave, Stéphane Bern, Laurent Ruquier, Michel Drucker, Cyril Hanouna... anu presentatu l'Eurovision. 
Hè quessa ch'è vo vulete ? A ricunniscenza di questi quì ?
    </p>
    <p>
     Per carità, franchemuci un novu "banderagate"...
À noi altri Corsi ci piacenu i simbuli. Pocu impreme tutte l'agressione chì ci toccanu (disimpiegu, precarità, speculazione, maffie, lingua è cultura à caternu...), per a nostra bandera, semu pronti à entre in guerra. 
Serebbe bè di passà à qualcosa d'altru.
    </p>
    <p>
     Perchè ùn avemu micca gruppi di metal corsu
In u 2006, u gruppu finlandese Lordi vincia l'Eurovision cù a so canzona "Hard-Rock Hallelujah". 
Ma dumane, quand'è no seremu indipendenti, à quale manderemu pè rapresentà a Corsica à l'Eurovision ? Hein ? Ci avete pensatu à quessa ? 
Ùn avemu mancu un gruppu di metal in lingua nustrale, è sarebbe ora d'avenne unu.
    </p>
   </div>
  </body>
 </text>
</TEI>
