<TEI>
 <teiHeader>
  <fileDesc>
   <titleStmt>
    <title>
     Sigondu giru di l'elezzione presidenziale : s'appronta a Corsica
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Sigondu-giru-di-l-elezzione-presidenziale%C2%A0-s-appronta-a-Corsica_a2587.html"/>
     <date>
      Thu, 04 May 2017 16:16:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Sigondu giru di l'elezzione presidenziale : s'appronta a Corsica
   </head>
   <div type="excerpt">
    <p>
     Una settimana fà, a maiò parte di i Corsi vutavanu à Marine Le Pen cù 27,88% di i voti. A Corsica hè dinù u rughjone induve l'astentiunisti funu i più numerosi, o ancu quellu induve Jean Lassalle hà fattu u sò più grande risultatu. È avà, cumu s'hà da finisce ?
    </p>
   </div>
   <div type="content">
    <p>
     Marine Le Pen sempre in testa ?
Forse chì in Corsica sarà sempre u casu.  À u primu giru, Marine Le Pen hà ottenutu 27,88% di i voti. Emmanuel Macron ellu, ne hè solu à 18,48% : trà i dui candidati, ci sò quantunque guasi 15.000 voti.  Di più, sò pochi l'altri candidati à avè chjamatu à vutà à Macron (solu Hamon). Nicolas Dupond Aignan ellu, sustenerà è vuterà à Le Pen.  Ancu puru s'è parechji pulitichi corsi cum'è Gilles Simeoni anu chjamatu à vutà Macron, sarà difficiule per u candidatu di u muvimentu « En Marche » di rifà u so ritardu in Corsica.
    </p>
    <p>
     L'astensione sempre in crescita ?
À u primu giru a Corsica era dighjà u rughjone induve c'era u menu di vutanti (32% d'astensione).  Di manera logica, l'astensione duveria esse torna più putente da quì à una settimana. 
Primu, ci sò i naziunalisti chì dumandanu à i Corsi d'ùn andà à vutà, cum'è u Rinnovu, Jean-Guy Talamoni (chì dice quantunque chì s'è omu vole veramente vutà, ci vole à sceglie à Macron) o u sindicatu studientinu Ghjuventù Indipendentista. 
Sapemu dinù chì certi naziunalisti è certe persone chì si n'impippanu di a pulitica avianu vutatu à Jean Lassalle (guasi 6% in Corsica, chì vuterà biancu u 7 di maghju prossimu) perchè u tippu era bravu, s'hè fattu una pastizzata è hà messu un bassu tremendu in Auccià un mese fà. Quessi ùn vuteranu nè à Macron nè à Le Pen.
    </p>
    <p>
     Dopu, ci sò i candidati ch'anu persu chì sò pochi à avè sceltu trà i dui finalisti di isse elezzione. Per esempiu i militanti di Jean-Luc Melenchon o di Philippe Poutou (s'ellu ci n'hè, ùn si sà maì !) chì devenu fà a scelta trà « u fascisimu » o « u candidatu di e banche » ùn vuteranu micca. 
À l'ingrossu : u 7 di maghju prossimu, ci seranu i Corsi chì vuteranu à Le Pen (collabos ?), quelli chì vuteranu à Macron (militanti o pè fà barrage ?), quelli ch'ùn vuteranu micca (naziunalisti o stumacati di pulitica ?). 
È voi, quale site ?
    </p>
   </div>
  </body>
 </text>
</TEI>
