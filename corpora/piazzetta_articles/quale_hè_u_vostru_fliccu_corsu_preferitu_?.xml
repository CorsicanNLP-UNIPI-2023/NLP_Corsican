<TEI>
 <teiHeader>
  <fileDesc>
   <titleStmt>
    <title>
     Quale hè u vostru fliccu corsu preferitu ?
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Quale-he-u-vostru-fliccu-corsu-preferitu_a1144.html"/>
     <date>
      Sat, 21 Jan 2012 12:31:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       MAGAGNA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Quale hè u vostru fliccu corsu preferitu ?
   </head>
   <div type="excerpt">
    <p>
     I Corsi ùn sò micca solu forti pè fà i malfattori. Sò stati dinù forti pè fà i flicchi.
    </p>
   </div>
   <div type="content">
    <p>
     I chjamemu "a pulizza gobba" o "i fliccacci". Ma sò numerosi i Corsi à avè riesciutu in sta via. 
Bernard Squarcini : Ùn si presenta più "u Squale", l'amicu di Sarkozy, capimachja di u rinsignamentu è chì tene e so fisce nant'à noi tutti. 
Charles Pellegrini : Hè presentatu cum'è unu di più grandi flicchi francesi. Hà dichjaratu à Corse-Matin chì "La Corse n'est pas une terre mafieuse". Bon, si pò sbaglià dinù, neh ? 
Ange Mancini : Face parte di ciò ch'ellu si chjama "les grands flics". Ma ùn l'impedisce micca di fassi arrubà u so teleffunu, cum'è un lonzu (da leghje nant'à u situ Corse Net Infos : On a volé le téléphone portable de Ange Mancini !). Vale a pena d'esse un fliccone ! 
François Mattei (Bourvil in u filmu Le Cerlce Rouge di Jean-Pierre Melville) : In u so ultimu filmu, Bourvil ghjoca u rollu d'un cummissariu corsu. Ciò chì face dì à u so superiore "Mais pourquoi ce nom de Mattei ? Les cheveux blonds, les yeux bleus... C'est pas normal pour un Corse." 
Commissaire Andreani (Claude Piéplu in Rabbi Jacob) : Iè, in Rabbi Jacob u fliccu hè corsu è si chjama Andreani. 
Campana (Gérard Depardieu in La Chêvre) : Ùn hè micca fliccu ma dettettivu privatu. È sapemu chì quelli chì si chjamanu Campana sortenu da u paese di A Campana, in Orezza. 
Franck Poncerello : Ùn l'hà mai detta, ma a mammone di Ponch', u fliccu di Chips, hè di Vintisari. 
Marcel Patulacci (Didier Bourdon) : Cunniscite tutti à Marcel Patulacci, brigadier-chef et agent de la paix avant tout. Serà corsu di a diaspora ? 
Leon Panetta (u direttore di a CIA) : Hè unu di l'omi i più putenti di u mondu. U direttore di a CIA si chjama Leon Panetta. È s'ellu si fussi chjamatu Canistrellu, Caccavellu o Frittella ? 
Joseph Longtarin : U veru nome di u fliccu di Gaston Lagaffe hè Ghjiseppu Nasone. 
Derrick : Bon ùn hè micca veramente corsu, ma l'ispettore Derriccu hè ciò ch'ellu si chjama "un ami de la Keurse". Tutti l'anni venia cù u so camping-car in Linguizzetta. 
Inspecteur Arrighi (ghjucatu da Clint Eastwood) : Un fliccu viulente, razzistu, chì caccia a so pistola per nunda ùn pudia esse chè corsu. Ùn a sapete forse micca, ma u veru nome di l'ispettore Harry hè Arrighi. 
Léo Castelli, di Plus belle la vie : Iè, ancu l'orribile fliccu di a seria di France 3 hè corsu. Semu veramente casticati... 
À voi di truvanne d'altri !
    </p>
    <p>
     Bourvil, alias Commissaire Mattei in "Le Cercle Rouge"
    </p>
    <p>
     Claude Piéplu, alias Commissaire Andreani in "Les Aventures de Rabbi Jacob"
    </p>
    <p>
     Gérard Depardieu, alias Campana in "La Chêvre"
    </p>
    <p>
     Marcel Patulacci, agent de la paix avant tout.
    </p>
    <p>
     Leon Panetta, u capimachja di a CIA.
    </p>
    <p>
     Longtarin, dettu "nasone"
    </p>
    <p>
     Ancu Derrick andava à fà u camping in Corsica.
    </p>
    <p>
     Franck Poncerello : a so mammone hè Corsa !
    </p>
    <p>
     Léo Castelli : Ancu u fliccacciu di Plus belle la vie hè corsu. Ch'avemu fattu pè merità què ?
    </p>
   </div>
  </body>
 </text>
</TEI>
