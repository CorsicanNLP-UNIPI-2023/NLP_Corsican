<TEI>
 <teiHeader>
  <fileDesc>
   <titleStmt>
    <title>
     Hè ora d'amparà l'ochju !
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/He-ora-d-ampara-l-ochju-_a1659.html"/>
     <date>
      Tue, 24 Dec 2013 13:17:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       CULTURA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Hè ora d'amparà l'ochju !
   </head>
   <div type="excerpt">
    <p>
     Una volta fatte e vostre spese à l'ultimu, manghjatu u "tizzone di Natale" è aperti i rigali, pensate à amparà l'ochju. Hè sta sera à mezanotte, o mai !
    </p>
   </div>
   <div type="content">
    <p>
     Natale ùn hè micca solu un mumentu di tichjina è di cunsumazione à buzeffu. Hè ancu una festa religiosa (vi ne site scurdati ?). 
Ma hè dinù a vigilia di Natale à mezanotte ch'ella s'ampara a preghera di l'ochju. Bon, ùn ci vole micca à dilla à u vescu di Corsica Olivier de Germay, entratu in guerra contr'à sta cridenza, ma ùn vi scurdate ch'ella si passa sta sera. 
L'ochju hè una vechja cridenza, spapersa in tuttu u Mediterraniu chì hè trasmessa cun u "sguardu" d'una persona ghjelosa o invigliosa. Ma si pò ancu innuchjà à qualchissia senza vulella, in francese "mauvais oeil". 
Per caccià l'ochju esistenu parechje manere è parechje preghere. A più cunnisciuta essendu quella cun l'oliu. 
Per quelli chì ci credenu, a prigantula di l'ochju hè efficace. Per l'altri, lasciate corre. 
S'è vo vulete amparà a preghera ùn vi ne scurdate. Dopu serà troppu tardi. Si pò amparalla per iscrittu (ma u lindumane ci vole à straccià a carta) è ùn ci hè micca applicazione iPhone per quessa. 
È voi, ci cridite ?
    </p>
   </div>
  </body>
 </text>
</TEI>
