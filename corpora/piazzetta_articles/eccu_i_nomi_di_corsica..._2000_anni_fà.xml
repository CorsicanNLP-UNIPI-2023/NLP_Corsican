<TEI>
 <teiHeader>
  <fileDesc>
   <titleStmt>
    <title>
     Eccu i nomi di Corsica... 2000 anni fà
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Eccu-i-nomi-di-Corsica-2000-anni-fa_a2383.html"/>
     <date>
      Tue, 19 Apr 2016 23:18:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       CULTURA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Eccu i nomi di Corsica... 2000 anni fà
   </head>
   <div type="excerpt">
    <p>
     À l'antichità, un geografu grecu, Ptulemeu, face una carta di a Corsica. Circa 2000 anni dopu, parechji nomi si ritrovanu sempre. Stu ducumentu ùn hà compiu di fà sunnià i passiunati di storia.
    </p>
   </div>
   <div type="content">
    <p>
     U geografu grecu Ptulemeu (Ptolémée in francese, Tolomeo in talianu) hè natu circa l'annu 90 è mortu in u 168. 
Astronomu, sapiente, geografu, hà campatu in Egittu, in Alessandria. A so opera maiò hè una cartugrafia di l'imperu rumanu. Ellu ùn averà viaghjatu è ùn serà mai ghjuntu in Corsica, ma s'appoghja nant'à infurmazioni è scritti più anziani d'altri geografi. Disgraziatamente, i ducumenti i più anziani di u so travagliu trovi sò di u XIVesimu seculu. 
Ma sì l'originale ùn esiste più, u so travagliu ferma unicu è ci ampara assai nant'à a Corsica.
    </p>
    <p>
     I 12 "populi"
A rapresentazione ch'ellu face Ptulemeu (o Tulemeu ?) hè ricca d'infurmazioni. Ci dà un ritrattu di a nostra isula à l'antichità. Per a Corsica c'insegna parechji nomi di lochi (fiumi, paesi, monti, porti...) è dinù dodeci nomi di « populi chì campanu à paese ». 
Tandu a Corsica hè rumana. A cunquista hè stata longa ma a rumanizazione di l'isula hè più ch'è avanzata. Ma chì seranu stati sti dodeci « populi chì campanu à paese » ? 
Sì un geografu grecu parla in sti termini, vole dì ch'ellu ci vede una prima forma d'organizazione di i Corsi antichi. 
A lucalizazione pone prublema. Ptulemu hà datu e latitutine è longitutine di i lochi, difficiuli à situà. 
Ma parechji di sti nomi si ponu semrpe ritruvà oghje : 
U nome di Koumasenoi si ritrova in u nome di a pieve fiumurbaccia di Cuvasina.  Quellu di Tarrabenoi si ritrova in Tàravu.  I Balatonoi si ritrovanu in u nome di u fiume Balatese, aghjunghjente di l'Ortolu.  I Sumbroi sarianu stallati vicinu di a bocca di Sorba.  L'Opinoi anu datu u so nome à a pieve d'Opinu.  I Titianoi anu datu à Tizzanu. 
D'altri nomi sò più scuri : 
Truvemu i Ouanakini in Capicorsu.  I Kilebensoi  sarianu statu più in bassu (Nebbiu ?)  I Likninoi seranu forse statu l'antichi di i Niulinchi.  I Makrinoi occupavanu una parta di a Castagniccia, i Kerouinoi eranu da l'altra parte di i monti.  Più à u meziornu, ci seranu stati i Soubasanoi. 
12 populi... eccu di chè fà parechji derby cun baruffe ogni dumenica.
    </p>
    <p>
     I nomi di lochi
Per ciò chì hè di i nomi, si ne ritrova parechji dinù : 
A cità di Talkinon, à u centre di a Corsica, hà datu u so nome à a pieve di Tàlcini (hè a pieve di Corti, Suveria, Tralonca è Castirla). 
A cità di Palanta hà forse datu u so nome à a Balagna. 
Tavignani si chjamava Rhotanos, è si ritrova stu nome in u paisolu di Rottani, nant'à a cumuna d'Aleria.  Ourkinion hà datu Orcinu. 
Kentourinon pare esse l'anzianu Centuri. 
Golu si chjamava tandu Touola, è sapemu chì u locu induve piglia a so surgente si chjama Tula (sott'à a Paglia Orba).
    </p>
    <p>
     Ptulemeu ci mostra cusì chì i nostri nomi di lochi sò u fruttu d'una longa storia. Ch'elli anu un arradicamentu in un anticu passatu. Parechji populi parenu currisponde à e nostre pieve di u Medievu, prova di a so origine luntana. 
Allora di siguru sti nomi ùn si ponu tutti spiegà. E so orìgine ricollanu à a fine di a prestoria, à una vechja lingua parlata nanzu à i Rumani... Sti vechji testimoni sò u fruttu d'una longa longa storia...
    </p>
    <p>
     E date :
- 565 : ghjunghjenu in Corsica i grechi di Fucea è sì stabiliscenu in Alalia.  - 535 : l'Etruschi è i Cartaginesi s'interessanu à a Corsica. Si mettenu inseme per batte i Grechi in a battaglia marina, chjamata « battaglia d'Alalia ». I Fuceani si n'anderanu in Massalia, l'antica Marseglia.  - 259 : Sbarcanu i Rumani, chì trasformanu Alalia a greca in cità rumana diventata Aleria. Custruiscenu tempiu, forum, bagni ecc. A cunquista di a Corsica durerà 150 anni.  - 100 : hè fundata da Marius a culunnia di Mariana.
    </p>
    <p>
     Una carta di a Corsica cù i nomi à l'antichità (Musei Vaticani)
    </p>
    <p>
     Un'altra versione (BnF/Gallica - Wikimedia Commons)
    </p>
    <p>
     Per andà più luntanu
Da leghje :  Corsica Classica - La Corse dans les textes anciens (VIIe siècle av. JC - an 1000),  di Olivier Jehasse (La Marge, 2002).
    </p>
   </div>
  </body>
 </text>
</TEI>
