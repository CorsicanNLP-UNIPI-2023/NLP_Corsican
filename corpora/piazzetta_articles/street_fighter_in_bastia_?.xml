<TEI>
 <teiHeader>
  <fileDesc>
   <titleStmt>
    <title>
     Street fighter in Bastia ?
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Street-fighter-in-Bastia_a1691.html"/>
     <date>
      Mon, 17 Mar 2014 12:20:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       MUNICIPALI-2014
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Street fighter in Bastia ?
   </head>
   <div type="excerpt">
    <p>
     Hè ora ch'ella compii a campagna a più brutta di st'ultimi anni in Bastia. Sarianu ancu fallati i sciambuloni d'appressu à Corse-Matin.
    </p>
   </div>
   <div type="content">
    <p>
     Serà a campagna a più brutta di st'ultimi trent'anni in Bastia ? Ci hè da dumandassi, tantu si parla di tuttu, fora di i prugrammi di i candidati. 
Da u cantu di u PRG/PC si ghjoca di manera abbastanza offensiva. Toccu dicembre si cumminciava cù "les Bastiais ne veulent pas de cagoules à la mairie". 
Ci hè statu l'oramai celebre "le simeonisme s'incarne dans les idées de la collaboration avec l'Italie mussolinienne" in a cunferenza legendaria u 3 di marzu chì hà inghjenatu più di 2000 tweets. 
È si cuntinuveghja cù un stratosfericu "les Bastiais doivent écarter le risque d'une dérive séparatiste". 
I Zuccarelli anu dunque sceltu a strategia di u peghju. Intrattene a paura di i naziunalisti pare esse u so solu argumentu. 
Ma forse ùn hè a bona strategia. Perchè turnà à sorte argumenti degni di a CFR di l'anni 80, allora chì in Aiacciu è in Portivechju certi naziunalisti è a manca sò inseme ? Perchè cuntinuvà d'azzizzà invece di circà a pace ? Per sta volta, anu decisu d'accende u focu, è trippa per ciò chì accaderà. 
Ma ci vole à crede chì à manca, ùn piace micca à tutti. Nant'à u so contu Twitter, Emmanuelle de Gentili risponde à ogni attacca nova di Zuccarelli. Quandu Jean-Jean scrive : 
"Je suis confiant dans la sagesse des Bastiais et dans leur capacité à dire NON au #nationalisme de Gilles Simeoni" 
Ella risponde  : 
"J'ai confiance dans la sagesse des Bastiais à ne pas tomber dans le piège grossier de la résurrection de la #CFR #Consternation " 
Ma forse, nant'à a lista di Jean Z dinù, a strategia ùn piace à tutti. In a so edizione di u 15 marzu, Corse-Matin parla d'una baruffa à a so permanenza trà ghjente di a so lista (vede sottu). 
Elli dicenu di nò è assigureghjanu ch'ellu ùn s'hè passatu nunda è chì l'ambianza hè bunissima. 
Pocu impreme ciò ch'ellu s'hè passatu, hè ora ch'ella compii sta brutta campagna bastiaccia...
    </p>
   </div>
  </body>
 </text>
</TEI>
