<TEI>
 <teiHeader>
  <fileDesc>
   <titleStmt>
    <title>
     San Martinu ! Divizia !
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/San-Martinu%C2%A0-Divizia%C2%A0_a2775.html"/>
     <date>
      Sun, 02 Jun 2019 16:24:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       CULTURA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    San Martinu ! Divizia !
   </head>
   <div type="content">
    <p>
     In prìmisi
Secondu artìculu di l’attellu immersivu « Storia, Patrimoniu, Cultura è Tradizioni » di Praticalingua, da ritruvà una volta à mese nantu à A Piazzetta. Vi prupònenu elli di fà vi scopre o turnà à scopre unepochi di giuvelli nustrali. Ci avviemu dopu à a scuperta di i 10 tesori burghisgiani à sfiurà à San Martinu, quellu ch’hè fattu da alleguria viva di a divizia è di u sparte.
    </p>
    <p>
     Agiugraffia
Vescu è Cunfessore, nascì Martinu in Pannonia (Ungaria oghjinca) in u 316 è morsein Candes in u 397.  Allevatu inde una famiglia rumana, move l’arme inde l’armata imperiale à l’età di 15 anni è fù prestu mandatu in Gallia, induv’ella principia a so fama.  Principia appuntu cù u sparte di u u so mantellu (clàmide) à l’usciu di Amiens cù un andaccianu chì tardellava di fretu, si tratta di a « carità di San Martinu ».  Ci dicerete ma perchè a metà è micca u mantellu sanu ? Hè sìmplice, à quelli tempia via u mantellu una doppia appartinenza, una parte era roba di u sullatu è l’altra di l’Imperu, face chì San Martinu dete ciò chì era soiu ! 
Ritrattu : Volta di a chjesa San Martinu di Patrimoniu
    </p>
    <p>
     2) A Cunversione
Si lascia l’armata rumana è si face battizà, fattu da scunghjuratore da Sant’Illariu vescu di Pictavi (Poitiers), fundò in Ligugé una cumunità d’asceti cunsiderata da primu munasteru di l’Uccidente. 
Fattu da Vescu di Tours in u 371 purtò u vangelu (è a spada) inde e campagne induv’ellu spiantò parechji tempii pagani. 
À sente à Ernest Papi hè San Martinu in Francia, u santu patrone di 3600 chjese è 485 paesi ! 
Ci dice Ghjasippina Giannesini inde u Tempi Fà : Fêtes religieuses, rites et croyances populaires de Corse volume 2 :  « i[A so cristianizazione fattiva è preputente di e campagne l’hà assuciatu inde parechje fole à divinità ch’ellu hà cumbattutu, cum’è tante stàntare, o petre scritte assuciate inde l’Europa […]  A dèdica à San Martinu, hè in Francia un ìndice di siti pagani distrutti…]i » 
Hè da mintuvà dinù chì l’etimulugia di Martinu ci vene da u latinu : "martinus" vale à dì ch’ellu hè dedicatu à u Diu Marte. 
Da leghje : Inauguration d'a Via San Martinu : Un enjeu sociétal, économique et environnemental ! 
Da sapè chì a prima di tutte e cappelle di a cristianità, fù quella chì ricevì a clàmide (cappa) vale à dì a rilìquia di a cappa di San Martinu, da quì veneria a parolla chè no impieghemu oghje. 
Cappella San Martinu di Costarota (Canavaghja)
    </p>
    <p>
     3) San Martinu inde e fole nustrale
Si ritrova u persunagiu di San Martinu in tante fole isulane, hè raprisentatu trascurrendu e campagne campichjendu da cultivadore o da pastore, ferma inde a memoria paisana u nemicu murtale di u Diàvule chì San Martinu cuntrasta e so pratese. 
Inde una fola cunnisciuta, San Martinu hè fattu da pastore inde u Camputile, vicinu à u Lavu di Ninu. U Diàvule affacendatu à lavurà u so campu hè sfidatu da Martinu chì u dice incapace di tirà un solcu dirittu. U Diàvule pretende u cuntrariu, ma una petricella svia a vumera di u so cunceghju. In zerga, sfrumbulò a vumera chì trapanò una muntagna chjamata tandu Capu Tafunatu, eppo si ne casca inde u golfu di Galeria, induv’ellu hè turnata scugliale.
    </p>
    <p>
     Si ritròvanu d’altre fole (da leghje quì o ancu quì). 
Martinu Appinzapalu ammintatu da Ghjasippina Giannesini in Tempi Fà Fêtes religieuses, rites et croyances populaires de Corse, libru 2 ci conta una fola chjamata : « i tredici punti di u Diavulu ». 
In sta fola, vene u diàvule à piglià l’ànima di un paghjulaghju ch’ellu avia arricchitu, pè francàssila u paghjullaghju deve scioglie un’induvinella, San Martinu piglia a piazza di u paghjulaghju è contra u Diàvule dichjamendu una razza di Credo à parte da i primi tredici numeri. 
Si sà ch’ellu esiste una leia diretta trà San Martinu, chjamatu u tredicèsimu apòstulu cù u nùmeru trèdici.  U fattu si stà chì quand’elli insàccavanu inde l’aghja, ùn dìcianu micca i paisani u trèdicesimu saccu ma u San Martinu !
    </p>
    <p>
     4) San Martinu è u francà
Ci dice sempre Ghjasippina Giannesini chì currisponde l’11 di nuvembre :  « à un tempu di u francà, di transizione chì principia cù i Santi è si compie pè Sant’Andria. Cum’è d’altri santi nuvembrini San Martinu hè in relazione cù e truppe di i morti chì voltanu in terra à visità i vivi. Eccu perchè si ritrova ancu quì a tradizione di e quèstue di manghjusca fatte da zitelloni, feste chì sò smariti inde u dopu guerra di u 14, in Ascu una cartulina di u 1917 ci rammenta issa tradizione, cum’è d’altronde in Allimagna cù u Martinssigen… » 
Martinssingen in Alimagna
    </p>
    <p>
     Eccu vi d’altronde una filastrocca zitellina ch’era detta l’11 di nuvembre : "Ùn piuvì, ùn piuvì chì ùn vole San Martì; San Martì hè cullatu in celu à sunà le trè campane pè i vivi, pè i morti, pè i Santi Pater nostri"
    </p>
    <p>
     5) San Martinu è a Divizia
In tante parolle di a vita paisana, ci si ritrova l’ammentu di San Martinu.  Era invucatu da prutettore di e racolte è di e culture. Quandu chì a ghjente passava di nanzu à sigadori, o durante e tribbiere, si salutàvanu mughjendu « San Martinu », è i paisani rispundianu « divizia » ! 
Fatta si a tribbiera, quandu chì e biade tribbiate èranu ammansate, ci si piantava in cima una crucetta detta di San Martinu, d’altronde a rota di u mulinu è di e volte u tribbiu portavanu anc’elli una crucetta sculpita chjamata San Martinu, avia u putere di arricà divizià è di alluntanà i spiriti. 
Ci dice Pascal Marchetti inde l’Usu Corsu : « Infine avà u granu era tribbiu è mondu, e avianu messu u sammartinu annant’à a mansa tonda »
    </p>
    <p>
     S’impara dinù chì a volta di u fornu era chjamata u San Martinu.
    </p>
    <p>
     6) San Martinu è u Vinu
« In San Martinu u boiu piscia sangue è a botte piscia vinu », « À a San Martinu, u mostu torna vinu », sò tanti i detti è i pruverbii à rammintà e devuzione ch’elli avianu i vignaghjoli nustrali pè San martinu. 
Ci dice Ghjasippina Giannesini ch’ella hà a celebrazione di San Martinu sumiglianze cù e feste dionìsiache : « Hè accertata a leia cù Dionysos in Ghjunchetu (A ribicchina) induve a petra chì ghjuvava di scolu chjamatu u troghju, fù scelta di forma fàllica, segnu prupiziatoriu, alluntanà i spiriti è chjamà a divizia simbulu di e forze di vita è passava pè alluntanà i spiriti.
    </p>
    <p>
     Si cantava una sàtara in San Martinu in onore di u Santu : 
Frati di questu cunventu  Ci hè ghjuntu una brutta chigna  O Signore, chì spaventu  Si hè siccata a nostra vigna  Noi frati di San Martinu  Ùn sapemu cumu fà  Oghje, ùn avemu più vinu  Ùn pudemu più cantà  Alleluia, Alleluia
    </p>
    <p>
     7) In San Martinu di Lota
Pè San Martinu, inde u paese di San Martinu di Lota, fècianu i zitelli i famosi musculotti cù tubi di bambù (canna d’India) o di scorza di castagnu carchi à polvera à fucile è i lampavanu dopu à a messa è caccià i gattivi spiriti di i campi è di e vigne.  Tradizione ch’omu pudia ritruvà in Patrimoniu, chjamate quì e pippe chì èranu imburrate cù a pòlvera nera. 
Ci si trova da sottu un innu cumpostu da l’Abbatu Muracciole di Vivariu in l’onore di San Martinu sempre cantatu da a Cunfraterna Santa Croce di San Martinu di Lota.
    </p>
    <p>
     8) Casevechje, San Martinu è e Ville
In questi paesi, esisitia una tradizione particulare quella di spiculà e botte assaghjà u vinu novu, ogni sera di a nuvena di San Martinu.  U ghjornu di San Martinu u prete fecia u giru di e cantine pè benedì u vinu novu, ci era dopu a messa à a cappella di Casevechje eppo a prucessione. 
À E Casevechje si fecia un vinu particulare u picciolu chjamatu dinù u vinu di San Martinu ci dice Pierre Piereschi citatu inde Tempi fà : « Quandu vindemiàvamu, si cuglia malmasgia, Niellucciu è Genuvese è i mischjavamu. Empiiamu i curboni è i viutavamu inde i palmenti è barchighjàvamu eppo l’ùltimu mostu riguaratu dopu à dece ghjorni ghjuvava pè fà u picciolu, u vinu era rilevatu ogni quattru ghjorni pè  arreghje a fermentazione, stu vinu era dulcissimu.
    </p>
    <p>
     9) San Martinu in San Gavinu di Fiumorbu
A ci dice Charles Bartoli in Tempi Fà : « U ghjornu di San Martinu, pigliavanu i zitelloni un bichjere è andàvanu à girà e case à fà l’usciu usciolu pè reimpie u so bichjere dicendu « pè San Martinu » 
San Martinu in Sotta  U ghjornu di San Martinu, permettia a festa à l’abitanti di i 36 paisoli di ritruvassi, istu territoriu era d’alronde chjamatu à u XVIIu sèculu a « commarque de San Martinu » era una un locu di impiaghjera di l’Alta Rocca. In Sotta, quand’èranu ingratate l’alive inde u fragnu, prima di fragnà le si dicia à voce alta « À San Martin » listess’affare pè l’uva è si dicia : « San Martinu, ogni butti tira vinu » o ancu pè e tribbiere : « San Martinu, incù a pala è u bacinu ». 
Unu di i 36 paisoli ammintati sopra hè quellu famosu di Chera, vèculu di Ghjuvann’Andria Culioli dettu u Barbutu di Chera, chì ci lascia una puesia bella à nantu à San Martinu ricacciata da : « Ghjuvann’Andria Culioli, u Barbutu di Chera » scrittu da Mathée Giacomo-Marcellesi.
    </p>
    <p>
     10) San Martinu in Bastia
C’impara l’Almanaccu di Bastia ch’ella si fecia in Bastia a cugliera di u rosumarinu pè a sfuma, era imbalsamata ogni pezza di a casa ed era spostu u rsumarinu nantu à carboni fucosi. Prutegia sta fumigazione di l’ochju. 
Ritrattu di u ponte genuvese vicinu à a cappella vechja di Petra Rossa, chì era dinù chjamatu in Bastia u ponte di San Martinu.
    </p>
    <p>
     11) San Martinu in Patrimoniu
Quand’omu vede appaghjatu San Martinu è Patrimoniu, li vene prestu à mente a festa di l’11 di nuvembre cù l’assaghju di u vinu novu è a so chjesa epònima forse una di e più ritrattate di nostru.  Hè San Martinu celebratu in Patrimoniu dipoi u 1530, a messa era parata è era fatta dopu à e sulennità religiose a benedizzione di e vigne à l’intornu. Impunia a tradizione ad ogni Patrimunincu di accoglie un pellegrinu in casa soia pè sparte a cullazione o a cene di u ghjornu.  Hè bella stretta a relazione trà u paese di Patrimoniu è u Santu, chì ci sarebbe ghjuntu chjamatu da i paisani pè appacià a sicchia è l’invasione di i grilli (funzione interessante di taumaturgu), li averebbe rispostu Martinu di pregà è di esse devoti versu u Signore. Ciò ch’elli fubbenu cun cautella è pè felicità li averebbe dettu Martinu insignendu u paese « Questu hè u mo patrimoniu », à sente à Christian Andreani, s’averebbe appuntu da dì « U Patrimoniu » quandu si parla di u paese. 
A Chjesa San Martinu di Patrimoniu  Hè stata alzata quella chjesa famusìssima nantu à u paisolu di Cardetu. Affacca u primu ammentu di a chjesa inde una visita pasturale di u 1575. Vicinu vicinu à quella chì era à u principiu di u XVIIIu sèculu una chjesola ci si pudia truvà a casazza di a Cunfraterna Santa Croce è un campu Santu. Pudimu pensà chì à l’origine i trè casamenti eranu vicinìssimi Data assignalata pè a custruzzione di a chjesa San Martinu, u 6 d’ottobre di u 1771, u piore di a Cunfraterna Santa Croce nota inde i registri di a Cumpagnia à u capitulu di e spese : « “Per la fabrica di San Martino, pagato unito alli procuratori  all’architetto lire sessanta tre e soldi quindeci”. 
Si sprime a sensibulità barocca cù forme è decori distinti, ci hè da fà casu, in Patrimoniu, à una chjesa alzata alla muderna chì rispechja un estru architetturale chì si sprime in a so intimità nascosta.  « A piazza di a chjesa hè ingirata di muragliette à barrette in teghje. Certe sò scritte o dissegnate à ghjocu di e 9 pedine.
    </p>
    <p>
     12) San Martinu in Corsica
C’impara Lisandru de Zerbi in : « Messa è Santi nustrali » ch’ellu hè festighjatu in Bisinchi, U Canale di Verde, Canavaghja, Cùtuli, Erone, Èvisa, Letia, Lozzi, Nucariu, Patrimoniu, Ruspughjani, San Martinu di Lota, Santa Lucia di Mercuriu, Sari d’Urcinu, Scata, Siscu, Sotta, Tàvacu, a Vulpaiola, u Viscuvatu. 
Sò tante e casate di nostru à rammintà l’impurtanza di San Martinu in Corsica Martini, Martinenghi, Martinelli, Martinetti, Martinaggi, Martinucci, Demartini. 
I detti è e spressione.  Si veca d’altronde u travagliu di prima trinca di censu realizatu da Ernest Papi s’ampàranu detti, spressione è pruverbii :  « Ùn piuvì, ùn piuvì chì n’ùn voli San Martì. »  (11/11)  (v. festi/mesi)  « À San Martinu, ogni mostu hè vinu.”  “ À San Martinu u mostu vale vinu.” (11/11)  « Per San Martinu (11 /11) ogni botte tira vinu. »  « Vene li Santi chì inchjarisce u vinu ; à l’undici  risplende San Martinu. »  « Pè i Santi si vestenu i fanti, (1 /11), à San Martinu, grandi è piccini (11 /11). »  « San Martinu è figlioli maschi ! » (v.caccia) 
Si dicia à i ghjovani sposi. San Martinu hè u santu di a divizia. Si bramava à l’agricultori una bona ricolta briunendu : « San Martinu ! » Duvivani risponda : « Par tutti ! » o ancu « Cussì sia ! ». Santu di i cacciadori di Corsica, era prigatu quandu si spartiva u signari. U signari faci parti di « A robba di San Martinu ».  « Hè robba di San Martinu. » (v. caccia)  Voli dì, hè una robba cumuna, chì si spartiva tra l’aghjenti. U signari faci parti di sta robba. Hè  spartutu tra i cacciadori, è al dilà, incù l’aghjenti vicini o stretti.  « San Martinu, l’acqua face vinu. »  “San Martinu, pane è vinu!”  Santu di divizia è di spartera. U ghjornu di San Martinu, i ziteddi cantuchjighjani sta dumanda davanti  à tutti i porti di u paesu spirendu riceva qualchì bonbò.  « Di trenta o di trent’unu, San Martinu hè l’ondici. » (v. mesi)  Si dicia à i ghjovani sposi. San Martinu hè u santu di a divizia. Si bramava à l’agricultori una bona  ricolta briunendu : « San Martinu ! » Duvivani risponda : « Par tutti ! » o ancu « Cussì sia ! ». Santu di i  cacciadori di Corsica, era prigatu quandu si spartiva u signari. U signari faci parti di « A robba di San  Martinu ».
    </p>
    <p>
     13) Creazione intornu à San Martinu
Bellisisma canzona scritta da Rinatu Coti è cantata da i Maistrelli à l’occasione di u Festivale di  l’Autunnu è di a Ruralità in Sotta.
    </p>
    <p>
     14) San Martinu inde l’affrescu d’Omessa
Opera di Giovanni da Piamonte, discipulu di u grande maestru Piero della Francesca, fù ritrova in u 2014 in chjesa Sant’Andria d’Omessa (pieve di Tàlcini). L'affreschi rapresentanu in a parte bassa u martire di San Petru, nant'à a croce. Hè unica in Corsica. 
È in a parte alta si vede à San Martinu chì strappa a so cappa per dalla à un poveru. Quessa hè unica in Auropa : u poveru hè rapresentatu cum'è un zitellu, capellirosu è cù zampe d’acellu, ci dice  Christian Andreani u Presidente di a Reta eurupea di l’itinerariu culturale San Martinu ch’ellu puderia esse u Diavule raprisentatu da pòveru in canna. 
Da leghje : [Attenti, scuperta maiò in Omessa !]url:  https://www.apiazzetta.com/Attenti-scuperta-maio-in-Omessa-_a2748.html
    </p>
    <p>
     15) San Martinu in altrò
Esiste in Polonia una traduzzione u ghjornu di San Martinu, è chì si chjama : « l'oca di San Martinu », stu ghjornu di l'ondeci di nuvembre si manghja un'oca. 
Sta tradizione esiste in parechji paesi d'Auropa centrale è di u nordu, cum'è in Allemagna, induve, l’ondeci nuvembre à 11 ore è 11minuti principia un carnavale è e prime tumbere d'oche ( e « martinsgans ») chì anderanu finu à natale. 
Un'altra tradizione pulunese per San Martinu hè nata in u 1891.  Un ghjornu, u prete John Lewicki, prete di a parochja San Martinu di Posnan fece una prèdica nantu a povertà, a spartera è l'aiutu, dumandò tandu à i so paruchjani di porghje una manu versu i più pòveri. 
Un giòvanu panetteru hè presente, è vole dinù ellu prupone participà à iss’andatura cusì bella. 
A notte stessa, intese l’iunghjole di un cavallu di nanzu à a casa, piglia è sorte di casa, scopre un cavallieru coltu à nantu à un bellu cavallu chì li surride eppo smarrisce, firmerà in terra un ferru à cavallu. A sèguita l’induvinate puru, l’annu dopu offre i so curnetti in forma di ferru à cavallu à i più bisugnosi di e so sponde, oghje ghjornu sò più di 400 tunnellate di curnetti trà u 9 è l’11 di nuvembre. 
http://polognepolska.com/croissants-de-la-saint-martin/
    </p>
    <p>
     In varie regione d’Allimagna, d’Aùstria, di Sguìzzera , di u Meziornu di u Tyrol hè l’usu dinù di urganizà prucessione cù fiàccule u ghjornu di San Martinu, sò à spessu accumpagnate da un cavallieru coltu nantu à una cavalcatura bianca. Hè vestute da legiunariu rumanu, si parla in certi lochi « prucessione di a cavalcata di San Martinu » (Martinszug).
    </p>
    <p>
     In Belgica ci sò più di 400 chjese è cappelle chi sò dedicate à San Martinu è 5 cumune di e Flandre portanu u so nome. 
Dapoi anni è anni "faire le Saint Martin" significheghja "fà a festa". 
Per i zitelli simbulizeghja San Martinu a dulcezza; San Martinu da santu "povaru" a tradizione vulia ch'ellu purtessi dulciumi per i zitelli, allora chi Santu Niculà, ellu era u santu di i più ricchi è face ch'ellu arricava i ghjoculi. 
U curteu zitellescu surtia a vigilia, vale à dì u 10 di nuvembre schjariti da luminelli fatti cù merzane arrubate inde l'ortu vicinu, l'usu era cumpagnu à quellu di l'irlandese pè Halloween, cavunàvanu a merzana pè dalli un aspettu fantàsticu cù u so luminellu nentru.
    </p>
   </div>
  </body>
 </text>
</TEI>
