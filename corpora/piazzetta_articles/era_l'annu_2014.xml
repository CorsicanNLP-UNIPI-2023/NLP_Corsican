<TEI>
 <teiHeader>
  <fileDesc>
   <titleStmt>
    <title>
     Era l'annu 2014
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Era-l-annu-2014_a2105.html"/>
     <date>
      Mon, 29 Dec 2014 22:52:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Era l'annu 2014
   </head>
   <div type="excerpt">
    <p>
     A fine di l'annu hè sempre u mumentu di e ritrospettive, allora avemu fattu a nostra. Eccu l'annu 2014 in A Piazzetta.
    </p>
   </div>
   <div type="content">
    <p>
     U gestu spurtivu di l'annu : a capata di Brandao
Quandu Brandao ghjunghje in Bastia, prevene à L'Equipe : "Je suis ici pour faire l'histoire de ce club". Hè ben truvata. Duie settimane dopu, a so capata à Thiago Motta face u giru di i screni di u mondu sanu. Marca dinù u principiu d'una stagione infernale di Bastia. Makélélé, presidente messu in esame, affare di a bandera è bashing naziunale. Ma Brandao, l'attaccante u più odiatu di Francia, ferà u so ritornu st'inguernu, in punta di a squadra a più odiata di Francia. In fine di contu, puderia esse una bella storia nò ?
    </p>
    <p>
     L'intervista di l'annu
Povera Carulina, chì serà andata à fà in stu scumpientu... Un'intervista di Jean-Vitus, un buzz naziunale chì finiscerà nant'à Le Petit Journal di Canal+. À noi, ci seria piaciutu chì Carulina stessi merre di Prupià è ch'ella lampessi u so maritu fora. Nunda ch'è per vindicassi.
    </p>
    <p>
     A falata di l'annu
Bon d'accordu era in u 2013. Ma u filmettu di a falata di u Paglia Orba in wingsuit, l'avemu trova quist'annu. È hè sempre cusì impressiunante
    </p>
    <p>
     A mubilizazione chì ùn ghjova à nunda di l'annu
Quale si n'arricorda di Pierre-Emmanuel Barré, è di u so sketch nant'à i Corsi nant'à Canal ? 
Più nimu. Purtantu, durante tuttu u mese di ghjennaghju 2014, ùn s'hè parlatu ch'è di què nant'à e rete suciale. N'aviamu fattu un articulu. 
Tuttu què per chè ? Hè sempre cusì a Corsica. Avemu bisognu di mughjà, ughjulà, prumette una fatwà... Ma quand'ellu ci vole à custruisce, à fà, sò poche e vuluntà. 
Tanta energia spesa per nunda...
    </p>
    <p>
     In più, ùn era micca u peghju, stu sketch.
    </p>
    <p>
     U statutu di residente di l'annu
Nant'à A Piazzetta l'avemu cummentatu assai, stu statutu di residente. Hè statu vutatu d'aprile à l'assemblea di Corsica. 
Hà permessu di mette à palesu i prublemi di speculazione, di fundiariu, di bettunizazione, di demugrafia. 
Ma avà chì u Statu hà dettu di nò à a cufficialità, ch'ùn vole sente puzza di u statutu di residente, chì femu ?
    </p>
    <p>
     A manif di l'annu
Saria techja di téléréalité, di Facebook, di Grey Goose, di veste Millet è d'iPhone. Sò numerosi à essesi ne risi (a legenda urbana di u "on manifeste parce qu'ils ont arrêté Miot"...), ma a ghjuventù corsa hè dinù cuscente è inchieta davant'à e mutazione di a Corsica è di l'avvene incertu. 
È s'elli avianu ragiò di falà in carrughju ? ci dumandavamu di ghjennaghju 2014. 
Fà chì la to voce o giuventù  Oramai ùn si taci mai più... cantava u poveru Dumè Gallet in una canzona di Canta u Populu Corsu.
    </p>
    <p>
     U hashtag di l'annu
3 marzu 2014 in Bastia, hè cappiata a frasa "le siméonisme, cette idéologie dangereuse fondée sur la complaisance avec le terrorisme (...) qui prend sa source dans la collaboration avec l'Italie mussolinienne". 
Bilanciu : più di 2000 tweets in vinti quattru ore cù u hashtag #parlecommeriolacci. 
U web corsu (al dilà di Bastia) s'hè scatinatu. E rete suciali anu permessu di sfucassi (in bè o in male...), ma in una campagna assai tesa, era megliu què ch'è una fucilata.
    </p>
    <p>
     A bettunizazione di l'annu
Si sà quantu i Corsi ponu esse forti pè distruge ciò ch'ellu ci hè di più bellu. U cimentu cuntinuveghja di corre à rivoccu in Corsica, stu bellissimu cacatu si trova in Prupià (ritrattu di U Levante). 
Eh iè. A bettunizazione di a Corsica ella ùn s'hè micca piantata.
    </p>
    <p>
     U ricordu di l'annu
Guillaume Peretti ùn corre micca, vola. Trenta duie ore per fà u GR 20. Cumplimenti campione !
    </p>
    <p>
     L'intrenore di l'annu
Eh iè, ùn avemu ancu finitu di pienghjelu à Hantz. Da l'infernu di u National (in u 2010) à u ritornu triunfale in L1 (2012) : dui anni di frebba incredibili in Bastia. 
Cumu riassume sta storia ? Avemu circatu in st'articulu : Hantz 2010-2012, dui anni di frebba
    </p>
    <p>
     L'elezzione di l'annu
Hè rara di vedela in una vita, ma di quandu in quandu e citatelle vechje di parechji seculi si ne falanu. Ci hè vulsutu un'unione à trè chì hà fattu parlà assai. 
Necessità per certi, vergogna per d'altri... Ùn ci vulia micca à falla ? L'avvene a ci dicerà. 
Ma u 30 di marzu di u 2014, c'era qualcosa di particulare in l'aria di Bastia.
    </p>
    <p>
     U CRS di l'annu
Diventatu nemicu publicu numeru unu. Era di lugliu in Bastia dop'à l'occupazione di a prefettura di i patroni chì prutestavanu pè a greva di a SNCM. 
Vi n'arricurdate di u so "tu veux jouer encore ?"
    </p>
    <p>
     U ministru di l'annu
Hà dettu "nò" à tuttu, hà visitatu a casa di i so antichi in pistìcciuli in paese, è si n'hè andatu. Chì si pò dì di più ?
    </p>
    <p>
     I pippoli di l'annu
Chì fariamu senza i nostri pippulacci ? Andate ch'è no semu belli cuntenti d'avelli per odiali ! 
Anu fattu parlà d'elli in A Piazzetta quist'annu : 
Sheila pè a so frasa "si j'avais eu mes sous, j'aurais eu une maison en Corse"  Adèle Exarchopoulos pè "La Corse, j’ai jamais trop envie de venir quand il y a tous les Français"  Nabilla pè "je suis à moitié corse"  Vincent Perez : "Les villageois ont été adorables, ils m'ont offert du fromage"  Stu tontu di Gérard Darmon cù u so "Les Corses ont fait la nique à tous ces porcs de promoteurs qui voulaient les défigurer. (…) Non seulement je peux comprendre, mais ça me fait jubiler"  È Rihanna, per nunda.
    </p>
    <p>
     L'omu di l'annu : Jean-Louis Leca
Ùn ci hè discussione pussibule. Cù u so gestu di l'Allianz Riviera hà riesciutu à : 
- fà scimisce i sustenidori Nizzardi  - ghjucà à a risa Bosetti in casa soia  - fà i primi tituli di tutta a stampa francese  - fà parlà à Pierre Ménès di "racisme anti-corse"  - fà capisce à i Bastiacci è à l'Aiaccini ch'elli facianu parte di u listessu populu (poca prova !)  - fà un "tifo" magnificu in Furiani, cù un mare di teste more in tutte e tribune  - mette e bandere corse in "rupture de stock". 
Pochi affari nò ?
    </p>
    <p>
     "L'effettu Streisand" di l'annu
Definizione di "l'effettu Streisand" : fattu di vulè piattà qualcosa, ciò chì rinforza a so visibilità. 
Hè ciò chì hè accadutu à u merre di Portivechju, Georges Mela. Hà purtatu lagnanza contr'à un filmu di Canal+ passatu in l'emissione Dimanche+... chì di u colpu s'hè spartutu cum'è mai nant'à internet. 
Ah, ben ecculu quì :
    </p>
    <p>
     Bétonisation de la #corse "Je vais bien, tout... par antofpcl
    </p>
    <p>
     I catini di l'annu
O sinnò quist'annu, avemu avutu à stu t-shirt guffissimu, u giurnale Capital, un centru cummerciale gigante è orribile in Sarrula Carcupinu (cù una cità in giru), chì mancu in China ùn si vedenu più prugetti cusì, Le Pen, Christian Estrosi, è di siguru Michel Onfray. 
Di Barbier anderà, n'avemu parlatu abbastanza. 
À parte quessa ?
    </p>
   </div>
  </body>
 </text>
</TEI>
