<TEI>
 <teiHeader>
  <fileDesc>
   <titleStmt>
    <title>
     Chì ci hè di novu nant'à a tela in lingua corsa ?
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Chi-ci-he-di-novu-nant-a-a-tela-in-lingua-corsa_a1848.html"/>
     <date>
      Sat, 31 May 2014 15:06:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       CULTURA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Chì ci hè di novu nant'à a tela in lingua corsa ?
   </head>
   <div type="excerpt">
    <p>
     Sette anni fà lanciavamu A Piazzetta è ci sentiamu appena soli nant'à a rete. Hè menu u casu oghje. Eccu un ràpidu statu di i lochi di a tela in lingua corsa.
    </p>
   </div>
   <div type="content">
    <p>
     A sapete ch'ella s'apre a terza edizione di a simana di a lingua, cù un prugramma di più in più riccu, ch'ellu sia in Aiacciu o puru in Bastia. 
È s'è no faciamu un bilanciu di ciò ch'ellu si pò truvà in lingua corsa nant'à internet ? Ùn avemu micca messu i siti d'amparera, solu i siti chì pruponenu un cuntenutu messu à ghjornu di manera regulare. 
U tremendu Tarrori è Fantasia hè oramai chjosu, ma hà vistu nasce u libru, selezzione di nuvelle fantastiche di u situ (ma turneremu à parlanne). 
E rete suciale, è Facebook in particulare, anu pigliatu a suprana nant'à i forums. Cambianu in furia l'usi nant'à internet, ma ci sò sempre parechji forums in lingua corsa, cum'è :  - U Foru corsu  - Isula  - L'Appuntamentu  - Estricuntrasti 
Sguardu Liceanu hè un situ fattu da sculari bislingui. Anu ancu a so pagina Facebook è ci vole à incuragisceli ! 
Nant'à Facebook ghjustu à punti sò nate parechje pagine cunsacrate à a lingua corsa è ci si trova una grande creatività. Parleremu solu di e pagine di fan, micca di i conti persunali : 
Ci hè Tilone, chì hè cunsacratu à u sinemà è si ne parla in corsu. Da vede ! 
Cunniscite siguramente à VDM in corsu, chì s'hè fattu una bella piazza è chì cuntinuveghje à cresce. Hè longa a cumpagnia di quelli chì anu una "vita di merda". 
Hè cusì ch'ella hè ancu nata a pagina Chì bella vita, u cuntrariu di VDM ! Piuttostu ch'è di lagnassi sta pagina vi prupone di sparte e vostre stonde e più belle. 
L'altra pagina chì cunnosce un grande successu nant'à FB hè Ride in lingua corsa, attiva assai è chì prupone fiurette è magagne ogni ghjornu. 
Pruverbii è Detti Corsi, a dice u so nome è vi prupone fiure è pruverbii di manera regulare. 
Ùn si presenta più a pagina STORIA DI CORSICA / Histoire de Corse, bislingua è ricca assai. Un successu maiò (più di 13.000 fans). 
Truvemu dinù parechje pagine di difesa di a lingua corsa, cum'è :  - U corsu torna  - Lingua, cultura è tradizione  - A Lingua Corsa !  - Lingua corsa, lingua viva  - A pagina di l'associu Cap'in lingua chì si dà di rimenu è chì prupone corsi di lingua è surtite in immersione in Capicorsu. 
Ùn si presentanu più I Kongoni, truppa di magagnoni chì pruponenu di manera regulare i so filmetti in lingua corsa nant'à a so pagina. 
In quant'à Boemiana avà cunniscite tutti i so dissegni. In più di u situ, ci hè dinù a pagina di fan. 
L'ADECEC in più di u traduttore di prima trinca INFCOR cuntinuveghja di prupone u so nutiziale cutitianu in corsu. 
A nuvità quist'annu hè Corse-Matin chì prupone ogni dumenica a so cronaca in lingua corsa À dilla franca, a bona nova hè chì a cronaca si pò leghje ancu nant'à u net. Sò Julian Mattei è Diana Saliceti chì a facenu campà è si pò felicitalli. 
Notte Turchina hè un situ, un forum, una pagina Facebook è un contu Twitter cunsacrati à i sustenidori di u Sporting Club di Bastia, è ùn si ne parla ch'è in corsu. Vi pare nunda ? 
Ci simu siguramente scurdati d'altri siti è pagine. Signalatecile, mandateci apiazetta@free.fr o un messagiu nant'à a nostra pagina Facebook per ch'è no possimu aghjustalle quì.
    </p>
   </div>
  </body>
 </text>
</TEI>
