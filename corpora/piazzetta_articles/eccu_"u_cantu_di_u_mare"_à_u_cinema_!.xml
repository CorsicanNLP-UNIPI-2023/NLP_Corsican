<TEI>
 <teiHeader>
  <fileDesc>
   <titleStmt>
    <title>
     Eccu "U Cantu di u mare" à u cinema !
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Eccu-U-Cantu-di-u-mare-a-u-cinema-_a2730.html"/>
     <date>
      Thu, 31 May 2018 18:14:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       CULTURA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Eccu "U Cantu di u mare" à u cinema !
   </head>
   <div type="excerpt">
    <p>
     O Disney, parlami corsu ! Aspettandu chì Walt fessi parlà corsu à stu topu di Mickey Mouse (un ghjornu ?), l'associu Fiura Mossa hà adattatu un filmu d'animazione in lingua corsa, "U Cantu di u mare". Ci seranu duie seanze sta dumenicata in Bastia.
    </p>
   </div>
   <div type="content">
    <p>
     Ci lagnemu spessu ch'ellu si passi pocu affare per ciò chì hè di a diffusione di a lingua corsa. Allora quand'ellu ci hè qualcosa di bè, ci vole à dilla ! 
Dop'à Yakari, U Grufalu è Una piazzola nant'à a spazzola, l'associu Fiura Mossa s'hè lanciata in l'adattazione d'un altru filmu d'animazione : U Cantu di u mare. 
U filmu di l'irlandese Tomm Moore "Song of the sea" era surtitu in u 2014. 
Ci vole à felicità l'associu Fiura Mossa per quessa. I capimachja sò Silviu Giannecchini è Ghjuvan Liviu Casalta chì hà fattu l'adattazione. 
E voce corse sò di Matteiu Maria Giamarchi, Ghjuvan Cristofanu Ferrari, Carla Casalta, Ericcu Mattei, Diana Saliceti, Ivia Medori, Ghjuvan Petru Lanfranchi, Guidu Cimino è Francescu Berlinghi. 
Hè Carlotta Rini chì canta a canzona di u filmu. L'arregistramenti sò stati fatti da Paul è Cristofanu Mac Daniel à u studiu Gecko. 
Ci serà un DVD è una diffusione à Natale nant'à Via Stella. 
Pè i Bastiacci, ci seranu duie seanze à u cinema Le Régent (u sabbatu 2 di ghjugnu à 2 ore è dumenica u 3 à 5 ore menu un quartu). 
Ci seranu d'altre seanze in i cinema corsi. Per d'altre infurmazione, seguitate a pagine Facebook di Fiura Mossa :
    </p>
   </div>
  </body>
 </text>
</TEI>
