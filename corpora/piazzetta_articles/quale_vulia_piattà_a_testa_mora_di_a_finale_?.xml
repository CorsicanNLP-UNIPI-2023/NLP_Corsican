<TEI>
 <teiHeader>
  <fileDesc>
   <titleStmt>
    <title>
     Quale vulia piattà a testa mora di a finale ?
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Quale-vulia-piatta-a-testa-mora-di-a-finale_a1196.html"/>
     <date>
      Sun, 23 Oct 2011 18:58:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Quale vulia piattà a testa mora di a finale ?
   </head>
   <div type="excerpt">
    <p>
     Forse seremu paranòiachi (ci hè di chè...), ma s'hè passatu qualcosa di stranu durante a finale di a cuppa di u mondu di rugby.
    </p>
   </div>
   <div type="content">
    <p>
     Quelli chì anu fidighjatu a finale Francia - All Blacks dumenica matina anu tutti rimarcatu una bandera corsa tamanta appiccicata in l'Eden Park. Nant'à a testa di moru dui striscioni di a squadra neozelandesa. A filetta bianca nant'à u fondu neru è scrittu "All Blacks" ùn lascianu dùbbitu : i Corsi presenti in Auckland eranu quì pè susteni i "tutti neri" è micca i "bleu blanc rouge". 
Nant'à TF1, ùn si vidia chè quessa. È forse averà dirangiatu à qualchissia ? 
In u segondu tempu, più traccia di a testa mora. Trè omi incustumati s'eranu messi davanti è piattavanu a bandera. Stranu, postu chì era solu custì ch'elli c'eranu officiali, unicamente davant'à a nostra bandera. 
Chì s'hè passatu ? Sapemu chì u ministru Douillet era presente quallà pè a finale. U sustegnu corsu pè i Blacks averà dirangiatu à qualchissia à a FFR ? À u ministru ? 
Andate à sapè ! È forse ùn saperemu mai ciò chì s'hè passatu. Ma bon, vista cum'elli si passanu l'affari in tornu à a Corsica, ci hè di chè esse appena paranòiachi, nò ?
    </p>
   </div>
  </body>
 </text>
</TEI>
