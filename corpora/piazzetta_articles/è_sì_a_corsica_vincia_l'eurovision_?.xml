<TEI>
 <teiHeader>
  <fileDesc>
   <titleStmt>
    <title>
     È sì a Corsica vincia l'eurovision ?
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/E-si-a-Corsica-vincia-l-eurovision_a1453.html"/>
     <date>
      Sat, 01 Dec 2012 11:34:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       CULTURA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    È sì a Corsica vincia l'eurovision ?
   </head>
   <div type="excerpt">
    <p>
     A Corsica ùn vincerà mai l'Euro di ballò, ma hà a pussibilità di vince l'eurovision di e lingue minuritarie.
    </p>
   </div>
   <div type="content">
    <p>
     L'Eurovision, cunniscite tutti. Hè un cuncorsu di canterini appena kitsch chì si passe sempre in i paesi di l'Auropa di l'Este è chì a Francia ùn vince mai. 
D'altronde, u ghjornu induve simu indipendenti, ci vulerà à mandacci i nostri gruppi appena ridìculi custì dinù. Truveremu bè qualchì unu chì face musica discò in lingua corsa nò ? 
Eppo ci hè l'eurovision di e lingue minuritarie, chì si chjama u LIET è chì si passa quist'annu in a regione di l'Asturie, in Spagna. 
Pè a Corsica hè u gruppu Dopu Cena chì hè statu sceltu cù a so canzona Trasmetta, scritta da Ghjuvan Micheli Weber è cumposta da Micheli Solinas. 
Allora per fà vince qualcosa à a Corsica in u 2012, vutate puru ! Ci vole à falla nant'à internet, à st'indirizzu è disgraziatamente ùn ci hè micca a pussibilità di "frodà". 
L'emissione serà ritrasmessa da Via Stella sta sera à 9 ore è mezu. Fidighjate puru è vutate, ùn hè micca Dave chì presenta... 
Per vutà sta sera, si passa quì !
    </p>
   </div>
  </body>
 </text>
</TEI>
