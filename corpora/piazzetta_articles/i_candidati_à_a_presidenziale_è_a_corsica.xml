<TEI>
 <teiHeader>
  <fileDesc>
   <titleStmt>
    <title>
     I candidati à a presidenziale è a Corsica
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/I-candidati-a-a-presidenziale-e-a-Corsica_a2550.html"/>
     <date>
      Mon, 27 Feb 2017 10:03:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    I candidati à a presidenziale è a Corsica
   </head>
   <div type="excerpt">
    <p>
     À menu di dui mesi di l’elezzione francese per sceglie u novu presidente, i candidati sò tutti in campagna. È per avà, cum’è per e primarie di a dritta è di a manca, sò pochi à esse venuti in Corsica à sparte i so discorsi. Mà prugetti per a Corsica, ne anu almenu ?
    </p>
   </div>
   <div type="content">
    <p>
     Benoit Hamon (PS) : « Je n’imagine pas la République sans la Corse. »
Vitturiosu di a primaria di a manca di pettu à Manuel Valls, l’anzianu ministru s’hè dettu apertu à a culletività unica in Corsica. Hà dettu dinò a so voglia di dà di più autonomia. Per ellu, e discursate seranu aperte cù l’eletti di l’Assemblea di Corsica ingiru à e principale revendicazione storiche : statutu di residente, amnistia, statutu fiscale è cu-ufficialità.  Mà ancu cù tuttu què, ùn piace tantu à i Corsi : avia finitu daret’à Manuel Valls in Corsica per a primaria.
    </p>
    <p>
     Benoît #Hamon : "Je n'imagine pas la #République sans la #Corse" https://t.co/HJKkjTos3I pic.twitter.com/zBuu7gS4n0
— Corse-Matin 📰 (@Corse_Matin) 21 janvier 2017
    </p>
    <p>
     François Fillon (LR) : « Je suis à la tête d’un état en faillite ! »
Issa frasa ùn hà nunda chì vede cù a Corsica, mà Francois Fillon l’avia cappiata in Lumiu, in u 2007 è dopu à qualchì bichjeru di vinu.  Assai cunservatore, Francois Fillon l’hà mustrata in un intervista data à Via Stella di nuvembre scorsu. Si dice a prò di l’avvicinamentu di i prigiuneri pulitichi è di u bislinguisimu, ma oppostu à l’amnistia è à a cu-ufficialità. Oppostu dinò à i statuti fiscale è di residente.
    </p>
    <p>
     Emmanuel Macron (En Marche !)
À dilla franca, ùn ci hè tantu affare à dì nant’à Macron è a Corsica. Per avà ùn hè ancu venutu è ùn sapemu nunda di i so prugetti per l’isula. Sapemu quantunque chì Paul Giacobbi li hà purtatu u so sustegnu è chì Henri Malosse vole parte per e legislative sott’à u partitu “En Marche”.
    </p>
    <p>
     Jean-Luc Melenchon (cumunistu) : « Je me sens un peu offensé quand le président d'une assemblée française ne parle pas dans la langue que je comprends. »
Per ciò chì tocca à u so prugramma per a Corsica, ci si pare ch’ùn li piace tantu a lingua corsa.  Mà per avà sò i so militenti chì sì movenu u più in Corsica. I gruppi di sustegnu si facenu numerosi per Jean-Luc Melechon mà forse ch’ùn ghjoverà à nunda : hà da scuntrà à Benoit Hamon per, ùn si sà mai, raghjunghje a so candidatura cum’è l’hà fattu Yannick Jadot, l’ecologistu.
    </p>
    <p>
     Marine Le Pen (FN) : « Ca ne me parait pas choquant que les petits corses apprennent le corse ».
Issa frasa ùn hè micca stata cappiata da Marine Le Pen mà da David Rachline, u so capicampagna in visita in Corsica issa settimana. Una manera d’esse bravu quandu s’avvicinanu l’elezzione per u partitu u menu apertu à u « pack » cu-ufficialità, amnistia, statuti fiscale è di residente.  Marine Le Pen ella, s’affaca in Corsica à u mese d’aprile.
    </p>
    <p>
     D’altri candidati menu cunnisciuti cum’è Dupont-Aignan o Poutou  seranu di a partita di maghju prussimu.  Sylvain Durif, l’omu-acellu hà espressu a so voglia d’esse candidatu dinò.  Mà nanzu à tuttu què, ci hè u presidente oghjincu chì ghjunghje in Corsica ghjovi, è ghjè Francois Hollande.
    </p>
   </div>
  </body>
 </text>
</TEI>
