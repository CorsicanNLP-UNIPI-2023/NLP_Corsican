<TEI>
 <teiHeader>
  <fileDesc>
   <titleStmt>
    <title>
     A Piazzetta si pianta quì !
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/A-Piazzetta-si-pianta-qui-_a2705.html"/>
     <date>
      Tue, 13 Feb 2018 18:02:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ULTIMI
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    A Piazzetta si pianta quì !
   </head>
   <div type="excerpt">
    <p>
     Eccu, si pianta quì A Piazzetta. A storia serà durata dece anni.
    </p>
   </div>
   <div type="content">
    <p>
     Dece anni ùn sò nunda, è à tempu facenu assai. 
Un bellu ghjornu e cose finiscenu per piantassi. Mantene in vita durante dece anni un media di manera benevulente, à 100% in lingua corsa è gratisi, ricunniscite ch'ella face assai. Ci hè forse più semplice à fà in stu paese. 
I mulini contr'à quale ci vole à scumbatte ogni ghjornu sò troppu numerosi. Bella sigura ci hè u fiatu, l’energia, u laziu chì si perdenu. 
Ma ci sò dinù e difficultà belle nustrale. Dece anni fà ci paria impurtante di fà sente un’altra voce. Oghje sta missione pare impussibule. Dibatte, cuntrastà, purtà una voce chì ùn hè listessa ch’è quella di a magiurità di a ghjente oghje in stu paese hè diventata troppu cumplicata. 
Iè, hè bella cumplicata quella di a parolla publica in Corsica. 
Allora avà hè forse u mumentu di piantà. Da dicembre di u 2007 à ferraghju di u 2018 seranu stati circa 3000 l’articuli publicati nant’à u web, è 33 i numeri di u giurnale in carta. Oghje cuntemu più di 23.000 fans nant'à a pagina Facebook (postu chì oghje u baròmetru di pupularità e facenu e rete suciale...) è 250 abunnati à u giurnalettu. 250 persone chì anu decisu di pagà pè riceve un giurnalettu gratisi, nunda ch'è pè sustene a nostra dimarchja... 
A primura hè sempre stata quella di mette appena di più di lingua corsa, di manera più o menu regulare, in un mondu induv’ellu ci n’hè di menu in menu. 
Chì piacè ch'ella hè stata di senteci dì "cun voi ampargu u corsu", "grazia à voi mi pare faciule" o "m'avete datu u laziu di leghje libri in corsu". Era quessa a nostra più bella ricumpensa. 
A Piazzetta si pianta quì, ma ci n’hè d’altri chì sò nati (U Nutiziale di Corse-Matin, a pagina Facebook Storia Noscia, è forse dumane ci ne serà ancu di più). 
Vuleriamu ringrazià tutti quelli chì ci anu aiutatu, sustenutu, incuragitu, chì anu avutu una parulluccia per noi in i mumenti difficiuli. Ci sò stati tanti belli scontri è belle surprese. Tutti quelli chì ci anu datu un colpu di manu per fà a distribuzione di u giurnale, per scrive, per organizà e serate, tutti quelli chì sò venuti à tuccà un bichjeru, chì ci anu mustratu a so affezzione, chì anu datu di u so tempu. 
Bella sigura ci sò stati dinù quelli chì ci anu fattu cacà (sò unepochi), ma di quessi ci ne semu digià scurdati. 
Mille grazie à tutti quelli chì ci anu sustenutu. Ci saria piaciutu di cuntinuvà per elli. Ci mancherete.
    </p>
   </div>
  </body>
 </text>
</TEI>
