<TEI>
 <teiHeader>
  <fileDesc>
   <titleStmt>
    <title>
     Le broutch in prime time nant'à M6
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Le-broutch-in-prime-time-nant-a-M6_a1329.html"/>
     <date>
      Tue, 17 Apr 2012 10:27:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       SUCETA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Le broutch in prime time nant'à M6
   </head>
   <div type="excerpt">
    <p>
     In l'emissione Le chef en France, Cyril Lignac ci hà mustratu pastori, tragulini, cacciadori simpàtichi è Corsi à l'antica. Seranu stati veri o attori?
    </p>
   </div>
   <div type="content">
    <p>
     Hè bravu Cyril Lignac, hà fattu una bella emissione nant'à a Corsica, senza clichés. Ùn s'hè micca risu di noi è ùn hà parlatu nè di viulenza, nè di razzisimu, nè di saucisson d'âne. 
Bon, hà fattu cum'ellu pudia, ci hà mustratu a fabricazione di "le broutch" è avemu vistu "la figadèl". Ma quessu ùn era micca u prublemu. 
M6 hà vulsutu mustrà i Corsi "authentiques" : un pastore simpàticu, un bravu tragulinu, un purcaghju di prima trinca, è ancu una banda di cacciadori chì cantavanu ghjustu. Avemu vistu dinù una "mamma corse" à l'antica. 
Ma c'era un prublemu, nò ? 
Mancavanu i veri Corsi d'oghje, les vrais gens cum'ellu dice u francese. I veri Corsi d'oghje ùn sanu micca fà u brocciu, ùn vanu micca à caccighjà, ùn sanu micca fà a differenza trà un lonzu è un prisuttu. 
I veri Corsi d'oghje manghjanu i knackis, u sabbatu ùn collanu micca in paese ma puntanu u caddie à Géant Casino. Manghjanu di più Caprice des Dieux chè brocciu passu, ci hè di più mittomani in Cayenne in circulazione chè di mulatteri. Sò più numerosi à campà in HLM è in lotissement ch'ellu ci n'hè chì respiranu l'aria pura di e nostre muntagne. È sò più numerose e tonfie piene di cuccaina chè e donne chì staccianu a farina pisticcina. 
M6 ci hà mustratu una fiura di a nostra identità chè no vuleriamu vede, ma ch'ùn esiste guasi più. Quessa l'identità hè annigata in un tsunamì di cunsumerisimu mundializatu techju di TF1, di Quick, di grandes surfaces è di reality show. 
Allora piuttostu chè di vede a realità in faccia, femu nece di crede chì sta sucetà corsa esiste sempre, chè no semu sempre differenti di l'altri, allora chè no semu cum'è l'altri. 
Unu di i prutagunisti di u filmu hà dettu c'est ça la Corse. O micca.
    </p>
   </div>
  </body>
 </text>
</TEI>
