<TEI>
 <teiHeader>
  <fileDesc>
   <titleStmt>
    <title>
     Zuccarelli è Rocca Serra, più forti ch'è Mubarak
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Zuccarelli-e-Rocca-Serra-piu-forti-ch-e-Mubarak_a1022.html"/>
     <date>
      Tue, 01 Feb 2011 00:01:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Zuccarelli è Rocca Serra, più forti ch'è Mubarak
   </head>
   <div type="excerpt">
    <p>
     Mubarak : 30 anni à u putere. Ben Ali : 20 anni solu. I nostri eletti ? Ùn si contanu mancu i seculi...
    </p>
   </div>
   <div type="content">
    <p>
     Eranu veramente forti Ben Ali è Mubarak pè cascà cusì in furia ? Ci hè di chè dumandassi. Ùn sò mancu stati capaci di tene più di 30 anni à capu di u so statu. 
Invece chì e nostre e dinastie sò veramente di ferru. 
Quandu anu cumminciatu e dinastie di Giacobbi, Rocca Serra è Zuccarelli ? Ùn si sà mancu. Ci vuleria à ricullà à i tempi di a feudalità, è ancu. S'è no femu un test ADN in Filitosa è Cucuruzzu qualcosa si truverà. 
Hè cusì o ghjente, ci piace u clanu. L'anni passanu, e casate di i nostri sceffi nò. Semu fatti per quessa, u scambiamentu ci stumaca, ci face a paura. Ci vole à perpetuà e tradizioni di i nostri cari antichi. Trà di noi, ci pudemu sempre arrangià. 
È dì chì u mondu sanu si scandalizeghja di u pistonu di Gamal Mubarak allora chì Jean-Jean hà trovu a so piazza à l'ADEC, chì Paul Emploi hà pigliatu a piazza di François, Camille quella di Jean-Paul, è ùn parlemu mancu di Francisci è di Manue de Gentili. Ancu Edmond hà passatu a manu à Gilles è Pierrot Cahuzac hà riesciutu à piazzà u so figliulinu à u Sporting. 
I naziunalisti anu riesciutu à fà crede ch'ellu ci vulia à ammazà stu sistema allora chì ùn ci hè sistema più corsu ch'è u clanisimu. Ùn sapemu funziunà di manera altra. U ghjornu induv'ellu ùn ci serà più clanu in Corsica vulerà dì ch'ellu ùn ci serà più Corsi. 
Allora ùn vale a pena di fà quelli chì sò contr'à u niputisimu. Ci piace, hè cusì. Ci rassigureghja di crede chì u mondu ùn scambia. 
Di rivuluzione quì, ùn ci ne serà mai. A rivolta di Sambucucciu d'Àlandu per mette fora i sgiò ferma un'anumalia di a storia...
    </p>
    <p>
     Sta videò hè tirata da u ducumentariu Partiti è pulitichella passatu in l'emissione Ghjente nant'à France3 Corsica. Per vedela sana, andate quì.
    </p>
   </div>
  </body>
 </text>
</TEI>
