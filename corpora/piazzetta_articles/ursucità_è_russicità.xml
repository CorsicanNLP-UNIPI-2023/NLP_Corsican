<TEI>
 <teiHeader>
  <fileDesc>
   <titleStmt>
    <title>
     Ursucità è russicità
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Ursucita-e-russicita_a1501.html"/>
     <date>
      Thu, 28 Feb 2013 20:27:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       FUTBOL
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Ursucità è russicità
   </head>
   <div type="excerpt">
    <p>
     Perchè sustene à l'ACA ? Si dice chì à A Piazzetta, semu azezi, certe volte appena gattivi, cismuntichi, è per u Sporting. Allora per una volta, avemu postu a dumanda à un giovanu sustenidore rossu è biancu.
    </p>
   </div>
   <div type="content">
    <p>
     Quale si è parchì susteni à l'A.C.A. ?  Socu un accanitu, ferventi è ghjovanu sustenidori di l'AC Aiacciu. Socu unu di i numarosi abbunati di Timizzolu. Vocu à tutti i macci. 
Parchì l'ACA è micca un'antra squadra ?   L'affari hè simplici : sustengu a squadra di a me cità. T'aghju una prifirenza pà sta squadra à quidda di u GFCA postu chì a prima volta chì aghju vistu un macciu di ballò era l'ACA chì ghjucaia. Da chjucu, cuddaiu dighjà in Timizzolu. À st'epica quì, eramu in liga 1. 
Ma ùn hè micca parchì socu pà l'ACA chì ùn sustengu micca u Gazelec è spergu ch'eddu s'hà da mantena in liga 2. Sustengu tutti i squadri corsi com'è u sporting o ancu u CAB. Ùn hè chè cusì ch'è no ghjunghjaremu à avanzà, noi Corsi. 
Pà rivena à u sughjettu di l'ACA, pensu chì ci hè statu una presa di cuscenza in capu à a ghjenti dopu u mantenimentu l'annu scorsu. Semu di più in più numarosi à cuddà in Timizzolu è à sustena a "Santa Squadra". Pà ciò chì tocca à i sustenidori, ci hè mori ghjovani è ziteddi : prova chì l'ACA è i so sustenidori ani un avvena di gloria insemi. Felicitazioni à l'Orsi ribelli pà u travaglionu ch'eddi facini dipoi u 2002. Ma socu siguru chì ci pò essa ancu di più ambianza. Ni prufittu pà fà una chjama à tutti i ghjovani chì si trovani in J.B. Poli : avemu fattu un antru gruppu di sustenidori in sta tribbuna pà metta un pocu d'animazioni. Avemu pruvatu à fà la contru à Bordeaux è s'hè piuttostu bè passatu. Aviami mori banderi... Ma saria ancu megliu s'eddu ci era à pena di più mondu. À liveddu spurtivu, malgratu ssi dui punti di menu in principiu di staghjoni, pensu chì ùn avemu micca da avè difficultà pà mantena ci. U risultatu di parità in Parighji n'è una bedda prova. 
Trà Aiacciu è Bastia...  Si dici chì tuttu Aiacciu hè pà u Sporting ma ùn socu micca d'accunsentu. Di a me generazioni, pochi sò l'Aiaccini à sustena à Bastia prima d'Aiacciu. À u culleghju, tuttu u mondu susteni l'ACA. Una passioni tamanta si faci in ghjiru à l'ACA. 
U sabbatu u dui di marzu, ci spiazzemu in Furiani. Spergu chì tuttu s'hà da passà bè à nantu à u tarrenu è ancu fora parchì s'eddu ci hè calcosa chì ùn supportu micca sò i litichi, l'azzuffi è l'altercazioni trà Corsi. Spergu è pensu veramenti chì a me squadra s'hà da impona contru à u Sporting.  Pregu una bona fini di staghjoni pà l'ACA è u CAB, u mantenimentu pà u SCB è u GFCA ! Più ch'è mai FORZA AIACCIU ! 
Aghjustaraghju chì a lingua hè viva più ch'è mai in Timizzolu : tutti i canti di sustenidori sò in lingua corsa, u speaker parla corsu è ancu a ghjenti parla mori... 
Ringraziemu à Ursucciu per a so participazione. Tenimu à precisà chì u scrittu ùn hè una traduzzione. Sò prupositi tenuti è scritti da un ghjuvanottu di 14 anni. Salutemu dinnù a so romba di fà campà a lingua corsa in i canti aceisti.
    </p>
   </div>
  </body>
 </text>
</TEI>
