<TEI>
 <teiHeader>
  <fileDesc>
   <titleStmt>
    <title>
     A balearizazione di i Corsi
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/A-balearizazione-di-i-Corsi_a1403.html"/>
     <date>
      Fri, 24 Aug 2012 01:09:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    A balearizazione di i Corsi
   </head>
   <div type="excerpt">
    <p>
     In l'anni 70, l'opinione publica corsa avia paura di a "balearizazione" di a Corsica, di a bettunizazione è di u tuttu turìsimu. 40 anni dopu, sò i Corsi chì si sò "balearizati".
    </p>
   </div>
   <div type="content">
    <p>
     Durante anni è anni, i Corsi anu avutu a paura di a "balearizazione" di a so isula, vale à dì a bettunizazione di u liturale è a custruzzione di cumplessi turìstichi maiò "les pieds dans l'eau", cum'è in l'isule Baleare è nant'à e coste di Spagna. 
Sta "balearizazione" hè stata più o menu evitata. I grandi casali ùn si sò mai fatti ancu sì i prugetti esistianu in l'anni 70 (in Capicorsu, in l'Agriate, in Bunifaziu...) è oghje u perìculu hè u "mitage", a custruzzione di case in ogni locu. 
Quarant'anni dopu, a balearizazione s'hè fatta... ma piuttostu in i cerbelli di i Corsi. 
Sò i spezialisti di a night chì dicenu chì "la Corse est un mini Ibiza français". 
Serate nant'à u mare, "boat party", "soirée Ibiza", buatte di notte cù i DJ i più famosi... Hè vera, scambia a fiura di a Corsica chì diventa pocu à pocu un locu riputatu per e so feste nuttàmbule. 
A moda hè ghjunta à u principiu di l'anni 90 cù l'apertura di e grosse buatte di Portivechju è di Balagna. D'un colpu, i Corsi anu scupertu a night è tutti i so eccessi. D'un colpu, di calmi è piuttostu azezi, i Corsi sò diventati fanatichi di e feste di notte. 
Oghje, i Corsi si ritrovanu in sta nova identità. U so paese hè diventatu u locu di night è ne sò fieri. Ogni sabbatu, sò millaie à fà u pelerinagiu in i tempii di a notte è à pregà à David Guetta o à Bob Sinclar. 
Ci hè obligazione di fà a festa o sinnò ùn site micca normale, ùn avete micca vita o site un azezu. 
Ma sopr'à tuttu, ci vole à mustralla : mette i so ritratti di bomba nant'à Facebook. Omancu fà crede à l'altri chì voi almenu sapete amusavvi... 
A nostra epica hè cusì. Ci vole à prufittà, fà a festa, è sopr'à tuttu mustralla à l'altri. Cusì, permette di scurdassi di tuttu u restu. Di u passatu, femu tabula rasa. 
Alè, basta i discorsi di criticoni. A Corsica si sprufonda, ma last night a dj saved my life. Tutti nant'à u dancefloor !
    </p>
   </div>
  </body>
 </text>
</TEI>
