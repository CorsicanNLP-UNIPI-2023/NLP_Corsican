<TEI>
 <teiHeader>
  <fileDesc>
   <titleStmt>
    <title>
     Fasgianu sempre vivu
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Fasgianu-sempre-vivu_a1608.html"/>
     <date>
      Fri, 02 Aug 2013 20:37:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Fasgianu sempre vivu
   </head>
   <div type="excerpt">
    <p>
     U sumere appena azezu di Cartalavonu chì ùn vulia fassi carrizzà da i turisti hè statu durante un certu tempu dichjaratu tombu. In fine di contu, hè sempre vivu.
    </p>
   </div>
   <div type="content">
    <p>
     In u 1817, Salvatore Viale scrivia a so opera a più cunnisciuta, a Dionomachia : a storia d'una baruffa trà i paesi di U Borgu è di Lucciana per via d'un sumere mortu. 
Guasi duie cent'anni dopu, torn'appena è a Corsica cunniscia un "revival" di a Dionomachia. 
A storia si passa sta volta in a furesta di U Spidali. L'avete tutti seguitata cun assai attenzione è hè stata cummentata nant'à e rete suciali. Un sumere ribellu chì ùn vulia fassi carrizzà da i turisti hà rializatu u sognu secretu chì parechji Corsi anu : mursicà i turisti. 
Serà statu per vindicà i so cumpagni chì finiscenu in saucisson d'âne ? 
In fatti, Corse-Matin ci ampara ch'ellu s'era pigliatu un rastellu : "il aurait mal supporté le fait d'être éconduit par l'ânesse qui partageait son enclos. D'où la fuite, l'agressivité et les morsures." 
Nant'à Facebook è Twitter, a storia di u sumere azezu crea u buzz. Sin'à un tweet di Corse-Matin chì annunzia chì u sumere hè statu tombu. A storia chì facia surride à tuttu u mondu (ùn mancavanu più chè i cummunicati di cundanna di l'omi pulitichi è una cacciata di Valls nant'à a viulenza sumerina) diventava un scandalu naziunale. 
Una petizione hè subbitu creata per impedisce l'inghjustizia. 
In fine di contu, s'ampara oghje chì Fasgianu di Cartalavonu, sumere in libertà pè e machje di U Spidali, quellu chì ùn vulia sottumettesi à u turìsimu è chì ùn dumandava chè à campà tranquillu in i so lochi, era sempre vivu (ci dice Corse-Matin). 
Certi annunzianu ancu a so presenza à e Ghjurnate di Corti.
    </p>
   </div>
  </body>
 </text>
</TEI>
