<TEI>
 <teiHeader>
  <fileDesc>
   <titleStmt>
    <title>
     Chì n'ai da fà di l'iPhone 5 !
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Chi-n-ai-da-fa-di-l-iPhone-5-_a1416.html"/>
     <date>
      Tue, 25 Sep 2012 13:57:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       SUCETA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Chì n'ai da fà di l'iPhone 5 !
   </head>
   <div type="excerpt">
    <p>
     Hè esciutu, hè bellu, costa caru, tuttu u mondu u vole... ma n'avete veramente bisognu ?
    </p>
   </div>
   <div type="content">
    <p>
     Voi, lettori di A Piazzetta, sapete bè chì l'iPhone hè un ogettu magnificu, postu chè vo site più di 13.000 à avè stallatu l'applicazione iPiazzetta. 
A surtita mundiale di a versione 5 di u smartphone d'Apple hè diventata un evenimentu mundiale, assai di più chè l'evenimenti in Sirìa. À tal puntu chì i JT di TF1 è di France 2 si sò trasfurmati in spots publicitarii pè l'intrapresa à a mela. 
In i magazini di e grande cità si sò viste file tamante di ghjente chì anu durmitu fora per esse i primi à chjappà l'apparichjùculu d'Apple (leghje nant'à u Nouvel Obs). Si sarianu vinduti 5 milioni in trè ghjorni. 
In Corsica dinù l'iPhone 5 era aspettatu. U primu ghjornu, i magazini di Bastia ùn ne avianu digià più, d'appressu à France 3. À 679 € l'apparechju u menu caru, ci vole à crede chì crisa, ùn ci n'hè micca veramente. 
Allora hè vera chì u teleffunu à a miluccia hè una maraviglia di tennologia. Più ràpidu, più grande, face i ritratti più belli è hà un'autonomia più grande chè l'anzianu. 
Bon, pè riassume, l'iPhone 5 vi permetterà d'andà più in furia per cuntà a vostra vita nant'à Facebook è pè publicà i vostri ritratti à colpi di "lol" è di ";-)"... 
U mondu sanu vole avè u listessu teleffunu è corre in e butteghe per cumprassi un ogettu à 700€, chì hà pochi affari in più chè l'iPhone 4 è chì serà rimpiazzatu da un altru apparechju da quì à un annu. 
È Apple riesce à facci crede chè no ne avemu veramente bisognu. 
Sò veramente forti ind'è Apple. È noi, simu catini...
    </p>
   </div>
  </body>
 </text>
</TEI>
