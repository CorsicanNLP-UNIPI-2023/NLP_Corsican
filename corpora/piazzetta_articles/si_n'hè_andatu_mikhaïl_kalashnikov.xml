<TEI>
 <teiHeader>
  <fileDesc>
   <titleStmt>
    <title>
     Si n'hè andatu Mikhaïl Kalashnikov
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Si-n-he-andatu-Mikhail-Kalashnikov_a1658.html"/>
     <date>
      Mon, 23 Dec 2013 19:20:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Si n'hè andatu Mikhaïl Kalashnikov
   </head>
   <div type="excerpt">
    <p>
     Mikhail Kalashnikov, bellu cunnisciutu cum'è l’inventore di u fucile automaticu eponimu, hè mortu eri in casa soia. Avia 94 anni.
    </p>
   </div>
   <div type="content">
    <p>
     A carriera di Kalashnikov hè puru semplice. L’omu vulia diventà ingeniore agriculu ma tandu ghjunse a guerra, a « grande guerra patriotica » cumu a chjamanu sempre oghje i nostri amichi Russi. Inchietu di vede chì l’Alemani pigliavanu a suprana incù a so superiorità tennica, soprattuttu in ciò chì si trattava di i fucili d’assaltu, Mikhail, ancu dopu à a vittoria di u so paese, s’inchjuccò di custruì un'arma efficiente, sigura, soda è à bon pattu. Creò dunque un fucile chjamatu l’Avtomat Kalachnikova in l’annu 1947, cusi dettu AK47. 
Quellu fucile diventò un simbulu di a segonda metà di u 20imu seculu, pruduttu à decine di milioni d’esemplarii, l’arma a più sparsa in u mondu, spezialmente in u Terzu mondu, perchè ùn s’incruchjava guasi mai è pudia tirà sott’à l’acqua, in a rena, è custava pocu. 
Allora quandu si vede ancu chì oghje hè diventata l’arma di i sgaiuffi è maffiosi di ogni sterpa, hè chì Mikhail pò esse cunsideratu cume rispunsevule di milioni di morti, ramintemu chì u tippu dicia sempre : « Hè colpa di l’Alemani s’o aghju concepitu l’AK47, aghju vulsutu difende a mo patria è dormu propiu bè a notte ! Ma hè vera chì m’averebbe piaciutu di più di custrui qualcosa d’utile cume una tundosa ». 
A ringrazià ti o Michè, tù chì si statu l’omu più dicuratu di Russia, è chì ai finitu generale, forse seria statu in un altra vita u capizzone mundiale di u materiale di giardinu.
    </p>
   </div>
  </body>
 </text>
</TEI>
