<TEI>
 <teiHeader>
  <fileDesc>
   <titleStmt>
    <title>
     E seratacce di John Galliano
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/E-seratacce-di-John-Galliano_a1045.html"/>
     <date>
      Wed, 02 Mar 2011 00:06:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    E seratacce di John Galliano
   </head>
   <div type="excerpt">
    <p>
     Truvate chì e vostre surtite sò annuiose ? Sempre listessi lochi, sempre listesse facce ? Pensate ch'è vo site un loser di a notte ? Purtantu ci hè peghju : fidighjate à John Galliano...
    </p>
   </div>
   <div type="content">
    <p>
     In generale quand'è vo dumandate à qualchissia s'ellu sorte, vi sentite risponde : "buh, n'aghju una techje di sorte, sempre listessu affare, ùn ci hè nunda à fà, sempre listessi lochi, sempre listesse facce !" 
È di siguru pensate chì quelli chì sò ricchi è cunnisciuti, quelli di a jet set chì stanu in Parigi è in Londra, elli sì chì si càmpanu... ma ci hè John Galliano. 
John Galliano, ùn si pò fà megliu : stilistu ind'è Dior, giovanu, à a punta di a moda, riccu, cunnisciutu, chì campa à mezu à e più belle donne (è ancu i più belli omi)... ebbeh passa serate di merda. 
A videò di The Sun induv'ellu si vede à John Galliano insultà una cliente d'un bar è fà a gloria d'Hitler hà scandalizatu u mondu sanu. Hè vera, quessa ùn si face è hè propiu scandalosa. 
Ma ci hè peghju : John Galliano passa veramente seratacce cum'è più nimu ne face : solu solu, à pusà in caffè, sempre in u listessu bar, à inturcassi. È per mette appena d'animazione, si mette à insultà i clienti. 
Vi và ? Sò quesse e nights di i grandi di u show biz è di a moda ? Francamente, ùn dite mai più chì in Corsica ùn ci hè nunda à fà è v'annuiate. À cantu, un apperitivu à u Pénalty o à u juke-box di u Corsica Bar sò cafés philo. 
Iè, ste serate induve tuttu u mondu hè sticchitu è si fideghja in caterochju, hè sempre megliu ch'è e seratacce di John Galliano...
    </p>
   </div>
  </body>
 </text>
</TEI>
