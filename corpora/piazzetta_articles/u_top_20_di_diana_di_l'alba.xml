<TEI>
 <teiHeader>
  <fileDesc>
   <titleStmt>
    <title>
     U top 20 di Diana di l'Alba
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/U-top-20-di-Diana-di-l-Alba_a1680.html"/>
     <date>
      Mon, 17 Feb 2014 01:39:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       CULTURA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    U top 20 di Diana di l'Alba
   </head>
   <div type="excerpt">
    <p>
     Antone Marielli è i so cumpagni principieranu à a fine di ferraghju un giru anniversariu pè i so vint'anni di scena. Apprufittemu di l’occasione per vultà nant’à l’opera di stu gruppu. Eccu u nostru top 20.
    </p>
   </div>
   <div type="content">
    <p>
     Diana di l'Alba, tuttu ognunu cunnosce, sò quelli chì mettenu a concia à Black Eyed Peas d'appressu à un'inchiesta fatta da u Museu di a Corsica. 
Ma sò dinù sette dischetti, da u magnificu primu album (chjamatu sempliciamente Diana di l'Alba in u 1980), à a rifurmazione di u gruppu in u 1994 (è u dischettu Pueta in u 1996) à l'ultimu Indiature in u 2013. 
Eccu u nostru top 20, è avete u dirittu d'ùn esse d'accunsentu.
    </p>
    <p>
     20. Canterini
Sta contradansa scema purtata da i viulini di Ceccè Brunini, Ghjuvan’Liviu Casalta è Ghjiseppu Ersa hè diventata una vera bomba in cuncertu ! Esciuta in Sumenti d'acqua (1998).
    </p>
    <p>
     19. 1769
Di siguru unu di l’umagi i più cummuventi à i morti di Ponte Novu. Esciuta in Pueta (1996).
    </p>
    <p>
     18. Pueta
Quessa una volta ch’omu l’hà in capu, ùn si ne và più !
    </p>
    <p>
     17. È avà
“È avà ch’emu da fà ?” Vinticinque anni dopu à “chì fà” d’Antone Ciosi sempre listessa dumanda cusì bè posta.
    </p>
    <p>
     16. Sartè
Una legenda dice chì Dumenicu Bucchini l'hà messa in sunneria di u so telefuninu.
    </p>
    <p>
     15. U Buschettu di l'Ariola
Perchè u primu dischettu di stu gruppu hè un tesoru di canzone tradiziunali. Cum'è U pinu tunisianu, A Berlina o U buschettu di l'Ariola. Ma dinù u magnificu Lamentu di l'alivi . Per seguità e parolle pudete andà quì.
    </p>
    <p>
     14. Petrosgiani
A più famosa di e canzone à l’usu “manouche” di Diana è un omagiu à u populu rumenu. U swing à a fine hè tremendu !
    </p>
    <p>
     13. Lasciala passà
Una di e numerose adattazioni di u gruppu. Una storia d’un paese landanu ch’averia pussutu accade ind’è noi. Hè una ripresa di u canterinu kabile Idir.
    </p>
    <p>
     12. Lingua corsa
A nostra lingua si persunificheghja pè dicci chì “ùn voddu micca mora” ! Difficiule d’ùn esse toccu. “Ne serete in stu mondu una rubbaccia lazza”...
    </p>
    <p>
     11. A ghitarra
Quessa a cunniscite, ghjè a preferita di e donne. Certi amparanu à sunnà di ghitarra pè pudè cantà què à e zitelle. Bon, ùn viaghja micca sempre.
    </p>
    <p>
     10. Zia Maria
Entrimu ind’u Top 10 cù un ritimu di rumbà. Un ritrattu à more di rise di certe evuluzione suciale “abusive”. Dopu à zia Maddalena tocc’à zia Maria di cunfonde New york è Peru Casevechje. Da stà à sente quì.
    </p>
    <p>
     9. Amerindianu
L’indiani d'America, un tema pocu adupratu in a musica corsa. Averemu forse paura di scopreci un paragone...
    </p>
    <p>
     8. Bandera mora
Quale ùn hà mai messu a manu in pettu sintendu à quessa, quand’ellu era à u liceu ?
    </p>
    <p>
     7. A concia di Luigi Piombu
(function(d, s, id) { var js, fjs = d.getElementsByTagName(s)[0]; if (d.getElementById(id)) return; js = d.createElement(s); js.id = id; js.src = "//connect.facebook.net/fr_FR/all.js#xfbml=1"; fjs.parentNode.insertBefore(js, fjs); }(document, 'script', 'facebook-jssdk')); Publication de Teatru d'Orra in Alta Rocca.
L'avemu tutti sunniata, nò ? Da ascultà nant'à l'ultimu dischettu, Indiature.
    </p>
    <p>
     6. A pìzzica
Una tarantella di e Puglie, indiavulata è incursifichita. Quale hè chì dicia “la musique keurse ça endort” ?
    </p>
    <p>
     5. Ghjochi
Un capu d’opera di puesia nustrale.
    </p>
    <p>
     4. Senti figliolu
Una mamma chì supplicheghja u so figliolu d’ùn parte in guerra. Sta canzona ricacciata di u primu discu hè una bella lezziò à tutti quelli chì ci spieganu chì i Corsi sò sempre partuti vulinteri “la fleur au fusil".
    </p>
    <p>
     3. U cervu corsu
Cunnisciuta sopr'à tuttu pè a sò musica tremenda, u spiritu casticatu di stu cervu volta sempre à dicci e sò verità. Stu testu di Paulu Susini di a Serra hè forse unu di i più belli è di i piu arrabiati !
    </p>
    <p>
     2. A cispra
Un altra di sottu scala. L’adattazione di a canzona calabrese “Brigante se muore”. Ci face vultà di manera stupenda à l’epiche di e vespare Corse.
    </p>
    <p>
     1. Mediterraniu
È fà è fà, "Mediteraniu" ferma “the absolut hit” ! 
Musiche anziane o muderne, nustrale o landane, puesie schiette o testi aperti... Emu pruvatu di fà un giru in l’universu di Diana di l’alba è di ricacciane u megliu. Ma ben d’altre canzone averianu pussutu esseci: Terraticu, Spassatempu, Anghjula Dea, Candida mamma, Trosti, Caldanelle, L'usina di Cànari... In tantu, quellu chì hà sta playlista in vittura pò viaghjà luntanu. 
Ci seranu trè cuncerti eccezziunali per u giru di i vint'anni di u gruppu : u 21 in Portivechju, u 26 in Bastia, u 28 in Aiacciu. 
Situ ufficiale
    </p>
   </div>
  </body>
 </text>
</TEI>
