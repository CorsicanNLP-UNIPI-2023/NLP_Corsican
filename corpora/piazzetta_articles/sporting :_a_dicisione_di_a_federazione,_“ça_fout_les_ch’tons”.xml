<TEI>
 <teiHeader>
  <fileDesc>
   <titleStmt>
    <title>
     Sporting : A dicisione di a federazione, “ça fout les ch’tons”
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Sporting%C2%A0-A-dicisione-di-a-federazione-ca-fout-les-ch-tons_a2168.html"/>
     <date>
      Sat, 14 Mar 2015 11:58:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       FUTBOL
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Sporting : A dicisione di a federazione, “ça fout les ch’tons”
   </head>
   <div type="excerpt">
    <p>
     Eccu una riflessione di L'Azezu nant'à l'ultimi evenimenti intornu à u Sporting.
    </p>
   </div>
   <div type="content">
    <p>
     À u sporting l’hè falata a mannaghja. Una volta di più.  Ma stu colpu hè forse peghju. 
Privinuti eramu. L’incidenti ci sò stati : nulla à chì vede cù ciò chì s’hè passatu in Nizza ma… 
Hè ghjusta di dì chì certi chjamati « supporters » cacanu in lu spazzatu. Ch’elli ùn volenu sente nulla. Ch’elli agiscenu contru à l’interessu di u club. Ch’elli s’impippanu di tutti è di tuttu. Chì quelli chì ghjunghjenu da Porti Vechju, da Aiacciu, da u Fiumorbu o puru da Prupià ne pagaranu e pene più cà l’altri. 
Ma quandu ellu si face u paragone trà ciò chì s’hè passatu in Nizza è e cose minute accadute l’altra sera, cundannevule certe, siguramente, ci hè da firmassi à bocca aparta. 
Ùn ci vole micca à piattassila : u club hè in piriculu. U murale di i ghjucadori, in Monaco, era sottu à zeru. E ùn anu ancu abbastanza punti da francassi in issu campiunatu chì compie. È po ci hè dinò l’affare di u puntu da caccià. È quellu di l’invadimentu di u tarrenu in Monaco : tinè, ùn si sapia chì l’invadimenti fistivi ùn eranu più tullarati. Ma un arbitru saria statu pittughjatu…
    </p>
    <p>
     À u migliò fà, Bastiacci ùn ghjucaranu più da nanzu à u so publicu di prima à u 2 di maghju, cù a vinuta di Saint-Etienne. Sapendu quantu ellu conta u sustegnu di u publicu è custattendu l’effettu di e misure di a federazione nantu à u cumpurtamentu di a squatra, in Monaco, ci hè da avè u pinseri. Da veru. Senza cuntà e dicisione di l’arbitru : dui cartoni rossi ind’una partita senza alcuna tensione, quandu chì u giallu si ghjustificava largamente, un penalty sminticatu à prò di i nostri. E cunsigne pare ch’elle sianu state date à i dirittori di u ghjocu… Nisunu ci farà u minimu rigalu. 
Una volta di più, Bastia sarà a sola squatra ad esse cundannata à ghjucà luntanu da i so lochi è ci pare guasgi cà nurmale : tantu semu avvezzi po, nò ? Cum’è i prigiuneri scantati par isse France, cum’è e cause ghjudiziarie pigliate in carica da a JIRS. Tuccaria à fà un studiu da sapè s’è i club sardi è siciliani sò trattati in listessa manera in lu campiunatu talianu. 
I cusì detti « supporters » di a tribbuna est, micca tutti siguramente, credenu forse di fà d’ogni macciu una dimustrazione d’affirmazione di a nostra identità. Anu a ragiò quandu ellu soffia u spiritu di a macagna. Anu tortu quandu elli credenu chì una forma di viulenza, puru mudarata (ma micca sempre, ci vole à dilla, ed ancu stupida di e volte), ci arricarà binifizii. Ùn ci hè cà battarchjate da liccà, cù un rincore chì cresce ogni volta di più. 
À Ghislain Printant, a federazione l’hà difesu di piglià a parolla : una inghjulia parsunale, una inghjustizia tamanta fatta à un omu solu. In risposta, chì hà fattu, quellu, contru à Nizza ? A cunsigna hè stata d’ùn risponde à nisuna pruvucazione in lu ghjocu : l’arbitru, cusì, hà cacciatu dui Nizzardi, ed era più cà ghjusta. Certi avarianu da riflette à st’esempiu, moltu più chì ci hè statu à pocu pressu listessa situazione cù Metz in Furiani. 
L’avvene di u sporting, in tantu, in prima divisione ? “Ça fout les ch’tons”… 
Tinè, una traduzzione pussibbule di quessa : mi ghjunghjenu i bisci…
    </p>
   </div>
  </body>
 </text>
</TEI>
