<TEI>
 <teiHeader>
  <fileDesc>
   <titleStmt>
    <title>
     Esiliu pariginu : cose da fà, da vede è da manghjà
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Esiliu-pariginu%C2%A0-cose-da-fa-da-vede-e-da-manghja_a2185.html"/>
     <date>
      Tue, 07 Apr 2015 23:06:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       CULTURA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Esiliu pariginu : cose da fà, da vede è da manghjà
   </head>
   <div type="excerpt">
    <p>
     Perchè chì hè a capitale di l'oppressore, ma chì hè quantunque una bella cità.
    </p>
   </div>
   <div type="content">
    <p>
     Prufittate di a finale per passà a dumenicata in Parigi ? Eccu qualchì cunsigliu preziosu per sopravvive in un mezu ostile. È ùn esitate à publicà i vostri più belli ritratti nant'à Twitter cù u hashtag #TurchiniParigi.
    </p>
    <p>
     Da vede è da fà : i clàssichi
U Louvre  Unu di i più grandi musei di u mondu è u più visitatu, ùn avemu micca da fà i bizzichi fini. Fate casu : ci hè a coda davant'à a Gioconda. Curagiu. Nentru e 460.000 opere (una grande parte sò state arrubbate, ma feremu cum'è s'è no ùn aviamu vistu nunda), ci ne serà omancu una chì vi piacerà. A mo preferita hè a Vittoria di Samothrace (arrubbata à i Grechi). È sì a cultura ùn hè micca per voi, ci hè a gallerìa di u Louvre (Carrousel du Louvre) ghjustu sottu. (ùn diceremu nunda ma vi ghjudicheremu in silenziu). 
Orarii : Tutti i ghjorni da 9 à 6 ore di sera (e sale chjodenu à partesi da 5 ore è mezu). Apertura nutturna sin'à 9 ore è 45 u mercuri è u venneri. 
Prezzi : 12€ per a mostra permanente, gratisi per i menu di 25 anni (è qualchì altru) 
www.louvre.fr
    </p>
    <p>
     A Torra Eiffel  Ùn ci hè più "cliché", ma hè sempre bellu. Di notte, spampigliuleghja tutte l'ore. Hè ancu di più bellu, è trippa pè i "clichés". U veru turistu colla in cima. Quellu chì hà a capaghjina si ne stà di sottu (sopr'à tuttu chì avà u primu pianu hè in plexiglas, dunque trasparente). A Torra Eiffel hà festighjatu i so 126 anni u 31 di marzu scorsu. Certi a trovanu guffissima, à mè mi ralegra ogni volta ch'o a vecu. Ah iè : da u latu di u Champ de Mars hè più bellu ch'è da u latu di u Trocadéro. 
Orarii : Ascensori da 9 ore è mezu di mane à 11 ore è 45 di sera. Ultima cullata à 11 ore ds (pè a cima 10 ore è mezu ds). Scalini : 9 ore è mezu dm à 6 ore è mezu ds. Chjusura à 6 ore ds. 
Prezzi : Segondu ch'è vo seppiite ghjovanu o vechju, da 11€ à 15.50€. 
Per ùn avè à fà a coda : ticket.toureiffel.fr
    </p>
    <p>
     Notre-Dame de Paris  U primu chì canta Il est venu le temps des cathédrales  serà subbitu subbitu assumigliatu à u turistu in sandale-calzette chì canta « Mammà Corsicà » quand'ellu fala da u battellu. È sì qualchissia vi lampa in a Senna, ùn veneremu micca à circavvi. Ci sò vulsuti 182 anni per custruiscela, guasi listessu ch'è pè u stadiu di Furiani. Notre-Dame, hè grande, hè bella, ci hè un bellu parcu in daretu è pudete cunfessavvi (un prete v'aspetta in settimana è u sabbatu da 10 ore dm à meziornu è mezu è da 2 ore è mezu à 7 ore è mezu ds, a dumenica da 3 à 7 ore ds). Pò sempre ghjuvà in casu di vittoria troppu festiva o di disfatta troppu amara. 
L'entrata hè gratisi, è hè aperta da 8 ore dm à 6 ore 45 ds. 
Pudete dinù visità e torre (387 marchje, curagiu). 8,50 € notre-dame-de-paris.monuments-nationaux.fr è a cripta crypte.paris.fr
    </p>
    <p>
     A Basilica Saint-Denis  Fora da Parigi è vicina da u Stade de France, truverete à u core di u 9-3 (chjamatu dinù « neuf ter » o « ter ter » da l'amichi di i lochi) sta chjesa maiò d'architettura gòtica. Ci hè a chjesa, chì hè bella, è ci sò e tombe di i rè di Francia, cù i so ghjacenti (« gisants »). Sopr'à e tombe, e sculture di marmeru è di ghjessu di i rè francesi, da Dagobert à Luigi Piombu chì parenu guasi veri. Sott'à u vostru nasu, vidite sfilà tutta a storia di i rè di Francia. Bon d'accordu, ùn hè micca a nostra, ma a vista di stu locu cun tutti sti rè hè da veru impressiunante. Eppo pudete sempre circà di mette un appiccicatoghju "paese turchinu" in Saint-Denis. 
Orarii : 10 ore dm à 6 ore 15 ds. A dumenica à partesi da meziornu. 
Prezzi : 8.50 €, gratisi per i menu di 26 anni. 
saint-denis.monuments-nationaux.fr
    </p>
    <p>
     È dinù :
A Pagode  S'è vo vulete andà à u sinemà, andate à vede questu quì : una vera pagoda giappunese à u core di Parigi. Sì u filmu hè mozzu goffu, pudete sempre prufittà di a decurazione di a sala. Hè sempre più bellu ch'è e Halles o i Champs Elysées. Pè a prugrammazione, andate à vede u situ internet di a Pagode 
Prezzi : 9,80€, da 4 à 8€ per quelli chì benefizieghjanu di riduzzioni. 
È sì i filmi ùn v'interessanu micca, ci hè un giardinu giappunese chì face salottu di tè : hè bellu è in più di quessa ci hè un ghjattu. Prezzi : 4,50€ u tè, 2,80€ u caffè è 3,50€ u soda.
    </p>
    <p>
     I « bateaux-mouches »  Classicu è « cliché », ma simpaticu è da fà una volta. Lasciate cascà u pranzu : caru è micca bonu. 
bateaux-mouches.fr  bateauxparisiens.com  vedettesdupontneuf.com/accueil 
U boscu di Boulogne  S’ellu face bellu tempu, hè rumanticu è piacente. Ci hè virdura, laghi, barcelle da appigiunà, ànatre è cumpagnia bella. 
paris.fr/pratique/paris-au-vert/bois-de-boulogne/p6567
    </p>
    <p>
     Invalides  S'è vo tenite à tutti i patti à salutà à Napuliò. O sinnò, ci hè u museu di l'armata per vede una bella mostra nant'à e duie guerre mundiale. 
musee-armee.fr/accueil.html 
U « conseil constitutionnel »  Pensemu à apre un cuncorsu di ritratti. Sempre cù u hashtag #TurchiniPariggi. Fateci ride.
    </p>
    <p>
     E mostre
Sò tutte quì : sortiraparis.com/arts-culture/exposition 
« Le zizi sexuel »: pè i zitelli (è i maiò) : cite-sciences.fr/fr/au-programme/expos-temporaires/zizi-sexuel/  
Harry Potter : pè i fans (è i « moldus ») : citeducinema.org
    </p>
    <p>
     Da manghjà
Infurmazioni capitale nant'à a capitale : 
I prezzi sò sprupusitati. I bistrots ùn esiteghjanu micca à fatturà 8€ un tè, 4€ un caffè o 10€ un coca. Cù un supplementu s'è vo dumandate una rundella di limone (autenticu). 
Fidighjate puru e carte nanzu di stallavvi (iè iè, quì ci vole à fà cusì, ùn passerete micca per un pumataghju). S'ellu hè troppu caru, andatevine : vi ne impippate, ùn vi cunnosce nimu quì. Sti lochi aspettanu un bravu catinu venutu da a pruvincia. Site un catinu baullu ? Nò : scappate. 
Per manghjà hè listessa. Lampate un ochju à e carte, ch'o sinnò risicate di manghjà male (robba surghjalata) è carissima. Fidighjate sempre u situ Tripadvisor nanzu d'entre in un'osteria : in generale, i cummenti ùn sbaglianu.
    </p>
    <p>
     I gyros   Apollon – 24 rue Jean Nicot 75007 
Trà Champ de Mars è Invalides, i gyros i più boni di Parigi – è puru di Grecia, d'appressu à mè. I gyros sò spezie di sandwich grechi, cun pane « pita », legumi, pomi fritti, carne o pulpette di legumi. V'arricummandu a versione vegetariana, cun pulpette di melenzane è di zucchini. Pigliate dinù un biscuttinu o una barcella di pomi fritti s'è vo site famiti. È s'è vo fate l'ippoglissemìa, un loukoum duveria davvi sei mesi di sopravvivita. S'è vo dite ch'è vo venite da a parte di Laura, à u tantu m'adottanu. Vale a pena di pruvà. 
Nant'à Tripadvisor
    </p>
    <p>
     I falafels  L’As du falafel – 34 rue des rosiers 75004  I falafels sò pulpette di ceci servute in sandwich, in un pane « pita », cun pienu di legumi è di cose strane ma bunissime. Fate casu : in u listessu carrughju, ci hè L'As du falafel è pienu d'altri falafels. Francamente, ùn ci hè discussione, hè à L'As du falafel ch'ellu ci vole à andà. I cummercianti sò cusì simpatichi ch'è ind'è noi. S'elli i vi lampanu in faccia, manghjateli quantunque : hè troppu bonu. 
Cunsigliu n°1 : sceglite da purtà è micca da manghjà sopr'à locu : sò veramente troppu antipatichi.  Cunsigliu n°2 : Hè chjosu u venneri sera è u sabbatu. Hè shabbat. Ùn fate micca cum'è mè, famita à u puntu di grattà à a porta, sperendu ch'elli mi tirinu una pulpetta. 
Nant'à Tripadvisor
    </p>
    <p>
     Caffè/salottu di tè vicinu di a Torra Eiffel  Le Kozy – 79 avenue Bosquet 75007  Caffè, tè, sodas, pastizzerie casane è canapés ammìllii à dui passi di a Torra Eiffel. Ùn hè forse micca u caffè di u seculu, ma a ghjente hè simpatica è vistu u quartieru di scrucconi, l'avemu casu mai sariate assiccati. 
Nant'à Tripadvisor 
Un tè rumanticu  Le Musée de la vie romantique - 16 Rue Chaptal 75009  U museu di a vita rumàntica hè a dui passi di i sex shops : pràticu. Senza ride, u museu ùn hà nunda di strasordinariu, ma si pò andà in u giardinu senza entre in u museu, è u salottu di tè à cantu hè bellucciu. L'ultima volta ch'o ci sò andata, servianu fiadone. 
paris.fr/pratique/musees-expos/musee-de-la-vie-romantique/votre-visite/rub_5851_stand_11936_port_12984
    </p>
    <p>
     I taglierini giappunesi  Sanukiya – 9 rue Argenteuil 75001  Un'osteria giappunese chì serve i taglierini udon – scambia di i sushis. Spessu, sunnieghju di u so « tofu » frittu. (Si tasta nanzu di dì « berk »). 
Nant'à Tripadvisor
    </p>
    <p>
     È sopr'à tuttu, ùn vi ne scurdate : i Parigini ùn ponu pate i turisti guasi quant'è noi, è noi simu tutti u turistu di qualchissia d'altru. Aspettemu i vostri ritratti #TurchiniParigi ! 
Bon viaghju ! 
Un articulu di Laura (pudete andà à visità u so blog).
    </p>
   </div>
  </body>
 </text>
</TEI>
