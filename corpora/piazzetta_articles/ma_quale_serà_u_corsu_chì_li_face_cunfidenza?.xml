<TEI>
 <teiHeader>
  <fileDesc>
   <titleStmt>
    <title>
     Ma quale serà u Corsu chì li face cunfidenza?
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Ma-quale-sera-u-Corsu-chi-li-face-cunfidenza_a1467.html"/>
     <date>
      Tue, 11 Dec 2012 11:06:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Ma quale serà u Corsu chì li face cunfidenza?
   </head>
   <div type="excerpt">
    <p>
     D'appressu à un sundagiu, solu un Corsu nant'à trè face cunfidenza à Valls per cumbatte a viulenza in Corsica.
    </p>
   </div>
   <div type="content">
    <p>
     Hè ciò ch'ellu dice un sundagiu d'Opinion of Corsica pè u giurnale Paroles de Corses, Via Stella è Corse-Matin (da leghje quì). 
Nant'à trè Corsi, ùn ci n'hè chè unu chì pensa chì Manuel Valls ci capisce qualcosa. 
Ci vole à dì chì u ministru di l'internu hà fattu forte. Prima, ùn hà fattu chè ripete ùn si sà quantu voltì : chì "en Corse, on connaît les commanditaires. On sait mais on ne parle pas". 
Hè vera ch'ellu hè più praticu di mette tuttu in colpu à "l'omertà" di i Corsi chè di spiegà 40 anni di mal funziunamentu di i servizii di u Statu in Corsica, di ghjustizia è di pulizza. 
Davant'à e numerose riazzioni di prutestazione (avete tutti lettu Oui. Moi je sais… M. Valls nant'à u situ di U Levante), Manuel s'era calmatu. 
Eppò hè vultatu torna più forte. Sta volta a s'hè cacciata cun l'eletti chì d'appressu à ellu ùn cundannanu micca abbastanza : "Je n'entends pas suffisamment de voix parmi les responsables politiques pour condamner ce qui s'est passé". À tal puntu chì ancu Simon Renucci hà reagitu à i prupositi di u ministru di l'internu. Per divvi. 
Aghjustendu dinù chì : "Il y a sans doute une forme de racisme dans les attentats". 
I spezialisti di i cummunicati chì cummencianu pè "je condamne avec la plus grande fermeté" averanu appreziatu. 
In tantu, i speculatori, i trafficoni, i maffiuselli, i scrucconi di a bettunizazione elli, ridenu. 
Nant'à internet, certi si campanu di rise, cum'è stu situ chì dice chì : 1 corse sur 3 fait confiance à Manuel Valls, alors que 55% des corses pensent que le FLNC a évité le béton. 
A dumanda hè dunque : quale hè u Corsu di u sundagiu chì li face cunfidenza ? Serà statu un tippu in sborgna ? Un tontu ? Un magagnone ? Qualchissia chì ùn hà micca capitu a quistione ? Un fliccu ? O Nicolas Alfonsi ?
    </p>
   </div>
  </body>
 </text>
</TEI>
