<TEI>
 <teiHeader>
  <fileDesc>
   <titleStmt>
    <title>
     I Canistrelli Clandestini facenu dibattitu
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/I-Canistrelli-Clandestini-facenu-dibattitu_a1390.html"/>
     <date>
      Mon, 30 Jul 2012 13:27:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       TRIBUNA-DI-I-LETTORI-AZEZI
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    I Canistrelli Clandestini facenu dibattitu
   </head>
   <div type="excerpt">
    <p>
     Avemu ricevutu da un lettore una cuntribuzione nant'à i Canistrelli Clandestini.
    </p>
   </div>
   <div type="content">
    <p>
     Dui anni fà nascia a magagna di i Canistrelli Clandestini nant'à i muri di Corsica. 
Dopu à unepoche di cunferenze di stampa, d'articuli in u giurnale è di t-shirts vinduti, ICC facenu dibattitu. Certi sò fans arrabbiati è si campanu di rise, d'altri ridenu menu è cummencianu à truvà a magagna appena pisiva, d'esse ricuperati è d'esse "beaufs". 
Avemu ricevutu stu testu da un lettore, chè no publichemu : 
I canistrelli clandestini, và bè, femula finita avà nò ? 
Dapoi dui anni ch’elli esistenu, cunniscite tutti à i « canistrelli clandestini », i so tags nant’à i muri, è avà i so t-shirts è affissi poste d’apartuttu in Corsica.  Ind’una sucetà corsa induv’avemu più l’abbitudine di pienghje è di lagnassi, l’idea di principiu di fà ride a ghjente paria veramente bona. 
Ma francamente, vi facenu sempre ride à voi i Canistrelli Clandestini ? Tags nant’à parechji muri, falze cunfarenze di stampa à l’usu di u FLNC, cummunicati, è oghje t-shirts è affissi « Basta a viulenza »… 
Ci vole à dì ch’elli sò à a moda, ùn si contanu più l’articuli nant’à elli ind’u giurnale, i giurnalisti di Corse Matin si campanu à valurizà i so atti, senza mancà di precisà chì i so tags ci cambienu appena di i missaghji puzzicosi chì si ponu leghje d’abbitudine nant’à i muri di Corsica... Veramente ? Saranu dunque tullerati i tags macagnosi brutti di i Canistrelli Clandestini è e macagne à l’usu di l’Enquête Corse mentre chì à listessu tempu i missaghji pulitichi sarebbinu mandati à caternu ? 
Ch’elli s’interroghinu i nostri Canistrelli priferiti nant’à u sensu d’i so atti è sopr’à tuttu nant’à a ricuperazione chì n’hè stata fatta. 
Site appreziati da tutti, và bè… Ma bardate chì e vostr’azzione servenu di più à disprezzà ghjente ch’anu sempre un’andatura è un missaghju puliticu à fà passà.  
Nant'à Facebook si pò leghje dinù un testu intitulatu I Canistrelli Clandestini cummencianu à facci cagà in veru è nant'à u forum Camperemu i sustenidori di u Sporting ùn parenu ride tantu à e magagne di i biscuttini. 
È voi, chì ne dite ? A Corsica averà da spartesi trà i fanàtichi di i Canistrelli Clandestini, è quelli chì ùn li ponu più pate ? È sì Pépito era u più forte ?
    </p>
   </div>
  </body>
 </text>
</TEI>
