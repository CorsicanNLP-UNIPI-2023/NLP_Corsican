<TEI>
 <teiHeader>
  <fileDesc>
   <titleStmt>
    <title>
     Libertà pè i Papa Noël impiccati
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Liberta-pe-i-Papa-Noel-impiccati_a998.html"/>
     <date>
      Fri, 07 Jan 2011 08:43:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       MAGAGNA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Libertà pè i Papa Noël impiccati
   </head>
   <div type="excerpt">
    <p>
     Eccu, Natale hè in daretu à noi. Avà, pudete caccià stu puveracciu di Babbu Natale chì spendicava à u vostru balcone.
    </p>
   </div>
   <div type="content">
    <p>
     Bon, dimmula franca, hè a moda ma hè piuttostu goffu. In l'orrore di e decurazioni di Natale, hè ellu u capimachja. 
Ellu, hè u "Babbu Natale impiccatu". Face qualchì annu ch'ellu si vede, appena da per tuttu in e nostre cità è ancu in i paesi. 
U corciu, cum'è s'ellu ùn avia abbastanza cusì, stu vechjone. In più di travaglià cum'è un dannatu a notte di Natale, in più di suppurtà u fretu, u tempacciu è a neve, in più di suppurtà i zitellacci scuntenti di i so rigali eccu ch'elli u volenu impiccà. 
À i purtelli, à i balconi, nant'à i tetti è sott'à i ponti, da per tuttu avemu listessa impressione. Pare chì Babbu Natale s'hè impiccatu. 
Serà ch'ellu travagliava ind'è Orange ?  Forse ellu dinù ùn suppurtava più e cadenze infernali di travagliu, e minacce di licenziamentu, di delucalizazione. Forse avia un patrone arrugante è inumanu ? Serà per via di a riforma di e ritirate ? A paura di a cumpetizione, d'ùn tene u colpu, di a cuncurenza d'un mondu sempre più duru ? 
Almenu ch'ellu sia a paura di fassi cumprà da Veolia... 
Alè, lascemulu stà stu poveru Babbu Natale. Da quì à un annu, li canteremu torna a Paghjella di l'impiccati di e decurazioni di Natale.
    </p>
   </div>
  </body>
 </text>
</TEI>
