<TEI>
 <teiHeader>
  <fileDesc>
   <titleStmt>
    <title>
     A festa di u 5 di maghju
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/A-festa-di-u-5-di-maghju_a1556.html"/>
     <date>
      Fri, 03 May 2013 16:29:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    A festa di u 5 di maghju
   </head>
   <div type="excerpt">
    <p>
     Finite e prumesse ! Thiriez hè statu chjaru : « pas question de faire du 5 mai une journée sans football en France ». U PSG festighjerà forse u so tìtulu di campione un 5 di maghju.
    </p>
   </div>
   <div type="content">
    <p>
     I vint'anni di a catastrofa di Furiani è a ricullata di u Sporting in L1 avianu messu in lume a necessità d'onorà a memoria di quelli chì avianu persu a vita u 5 di maghju 1992. 
U successu di a petizione, u travagliu di u cullettivu di e vìttime, e dichjarazioni di certi presidenti, omi pulitichi, spurtivi, giurnalisti, ci facianu pensà chì forse, pudiamu ghjunghje à qualcosa. 
Ma nò. È quandu Thiriez dice nò, hè nò : « Il n’est pas question de faire du 5 mai une journée sans football en France. Une journée sans football est une mauvaise réponse à un véritable drame. Cette position a été arrêtée au plus haut niveau de la Fédération, et nous n’en bougerons pas. » 
U 5 maghju 2013 ci seranu dunque trè scontri di L1. U PSG riceve à Valenciennes. À quattru ghjurnate di a fine di a stagione, i Parigini seranu forse sacrati campioni di Francia. 
À partesi da dumenica sera, ùn ci serà più chè pè u PSG, novu campione di Francia. I capizzoni di a LFP anderanu à felicità i dirigenti parigini à u Parcu di i Principi, sbarrazzatu di i so sgaiuffi di e tribune pupulare d'Auteuil è di Boulogne. E stars tratechje di u PSG feranu nece d'esse cuntenti. Tutti festighjeranu sta bella vittoria di u futbol novu, quellu di i soldi è di i petrodollari. E catene d'infurmazione ripeteranu à l'infinita chì infine u PSG hè campione. È noi... 
È noi risenteremu qualcosa di stranu in a nostra gola. 
E vìttime si chjamavanu Antoine Angelini, Guy Brunel, Marie-Pierre Campana nata Clement, André Casta, Alexandra Drillaud, Jean-Baptiste Dumas, Antoine Geronimi, Thierry Giampietri, Dominique Giannoni, Santa Grimaldi, Pierre-Jean Guidicelli, Cédric Lalliat, Lucien Marsicano, Christian Mattei, Michel Mortier, Marie-Laure Ottaviani nata Guerrieri, Patrick Rao, Michel Vivarelli. 
Ùn ci scurderemu mai.
    </p>
   </div>
  </body>
 </text>
</TEI>
