<TEI>
 <teiHeader>
  <fileDesc>
   <titleStmt>
    <title>
     Babbu Natale, ma chì rubbaccia
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Babbu-Natale-ma-chi-rubbaccia_a2085.html"/>
     <date>
      Thu, 18 Dec 2014 01:21:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       MAGAGNA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Babbu Natale, ma chì rubbaccia
   </head>
   <div type="excerpt">
    <p>
     U famosu "spiritu di Natale" hè di ritornu cù i so rigali, a so "bûche", i so giratoghji decurati. Ma micca per tutti. L'Azezu ci prupone una versione dispittosa di Petit papa Noël, per mette appena d'ambianza durante u vostru sopracena. Eccula quì !
    </p>
   </div>
   <div type="content">
    <p>
     Salute à tutti ! 
Natale s’avvicina. I zitelli ùn pensanu più cà à Babbu Natale. I babbi è e mamme, à a gioia di i figlioli, cù l’ochji pieni di sogni è di stelle, è a u scumpientu di u porta fogliu (i conti si faranu dopu, glups !). I cummircianti saparanu frà pocu sì Santa Klaus hè statu ginarosu o musinosu cun elli. 
À Petit papa noël, quale ùn l’hà avutu in bocca ? Quellu di voi chì ùn l’hà mai cantata, ch’ellu a fia sapè. L’emu da crede tutti ! 
Eccuvi quì una virsione, dispittosa, schirzosa, una cria trash, di quella canzunissima natalesca. Di siguru chì, dapoi una certa pezza è un certu filmu, à Babbu Natale, sapemu chì ci vole à falli una cunfidenza, dimu, misurata… 
Allora, s’ella vi pare è piace, eccuvine unu, nustrale, chì tene guasi più caru u sangue di a vigna cà i zitelli bianchi è rossi… S’ellu soffia in la buscica di i giandarmi, andate chì a turnata di i cammini ùn la finisce cust’annu…
    </p>
    <p>
     Babbu Natale, ma chì rubbaccia (da cantassi cù u versu di Petit papa Noël) 
O bella notte di Natale  A neve sparghje u so biancore  Una prighera universale  I ciucci facenu di core  Prima di spenghje a lumera  Eccu ciò chì ognunu spera 
O babbucciu Natale  S’è tù ti lampi in le scale  Ùn cuntà micca sopra à mè  Par arrizzatti starè cum’è tù sè ! 
Ah l’avarè po scelta  A bella sera da fà festa  Avà chì ne stai à cochje in sù  U malignu vai puru ùn faci più ! 
Aspittava tantu u spuntà di u sole  Da spacchittà li me rigali  Aghju scupartu invece tamantu briacone  Chì vene è mi rompe li stifali ! 
Ti piacenu le sborgne  Tandu conti e to cianforgne  È tutti issi zitelli à aspittà  Cusì bravu omu chì hè un veru carnavà ! 
Hà fattu u giru Ciprianu  Da Bonifaziu à lu Niolu  Datti curagiu o andaccianu  Incù lu to spurtone à collu  À lu sonu latinu di e campane  Rifrescati cù l’acqua di e funtane… 
Cerca di cunduce lu to strascinu  A sai l’affari sò in francese  Ti cunnoscu ormai ùn vali un cinquinu  Par tè mai più faraghju spese ! 
O babbucciu Natale  S’è tù ti lampi in le scale  Ùn cuntà micca sopra à mè  Par arrizzatti starè cum’è tù sè ! 
O babbucciu Natale !
    </p>
   </div>
  </body>
 </text>
</TEI>
