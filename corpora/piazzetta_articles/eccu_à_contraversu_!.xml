<TEI>
 <teiHeader>
  <fileDesc>
   <titleStmt>
    <title>
     Eccu à Contraversu !
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Eccu-a-Contraversu-_a2036.html"/>
     <date>
      Sat, 13 Dec 2014 11:20:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       CULTURA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Eccu à Contraversu !
   </head>
   <div type="excerpt">
    <p>
     Hè una storia di dui zii (Tonton è Ziu Micheli) chì anu cum'è idea di pigliacci à contrapede è di turnà à visità canti tradiziunali corsi à l'usu folk.
    </p>
   </div>
   <div type="content">
    <p>
     Si cuntreranu bè cantu tradiziunale è folk ? Hè l'idea di Micheli Solinas è Tonton (trà Ziu Micheli è Tonton, ùn ci manca più ch'è Tonton David) chì anu lanciatu Contraversu. 
U prugettu hè natu parechji anni fà. Spiega Micheli Solinas : 
"L'idea m'hè vinuta vint'anni fà, à l'epica ascultaiu mori i canzoni di i Pogues. In a cerca di valurizà i canti populari nustrali, mi paria intarissanti di scriva li ind´una musica cumpagna. À l'epica quiddi chì pudiani purtà un prughjettu simuli erani siont´è mè, I Cantelli. Ne aviamu discorsu una sera cù Tonton è u tempu hà sfilatu." 
U prugettu vede infine u ghjornu oghje. Ci sò quattru canzone ch'ellu si pò stà à sente quì è d'altre veneranu allocchè à l'estate chì vene. Nunda di cummercializatu, hè tuttu di rigalu. 
Spieganu i dui cumbotti : "hè solu una rilittura di a nostra lascita culturali, quilla immatiriali tramandata mori di più in i caffè isulani, à u bancu di i festi, quilla chì hà francatu i foci è chì ugnunu faci soia." 
Un'interpretazione di canzone di a nostra tradizione chì hè "à tempu citadina è paisana, à tempu corsa è internaziunali". Contraversu sì nutrisce di strumenti tradiziunali (u viulinu, a caramusa), è si sente a tuntia di i Pogues. 
E parolle è e musiche sò dunque tradiziunali. Sò i dui zii chì sonanu di i strumenti è e percussioni sò di Bruno Vidal. 
Cumu serà chì d'altri ùn ci avessinu pensatu nanzu, tantu i dui stanu cusì bè inseme ? Dice Tonton : "Ci sò parechje influenze, ma simu veramente vicini di ciò chì ste canzone averianu pussutu assumigliassi senza l'influenze "lattinò" o lìriche di st'ultimi anni". 
Tuttu què hè pruduttu da Corsica Sound, un cullettivu d'artisti chì travaglianu è scambianu, appena à l'usu d'una cooperativa artigianale à l'usu anticu ma cù l'arnesi d'oghje. 
A scuzzulata face prò à u paisaghju musicale corsu. Alè o zii, avà aspettemu a seguita !
    </p>
    <p>
     A seguita si trova quì.
    </p>
   </div>
  </body>
 </text>
</TEI>
