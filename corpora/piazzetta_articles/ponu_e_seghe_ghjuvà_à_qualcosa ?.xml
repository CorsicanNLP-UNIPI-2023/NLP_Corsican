<TEI>
 <teiHeader>
  <fileDesc>
   <titleStmt>
    <title>
     Ponu e seghe ghjuvà à qualcosa ?
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Ponu-e-seghe-ghjuva-a-qualcosa%C2%A0_a2152.html"/>
     <date>
      Wed, 11 Feb 2015 12:40:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       MAGAGNA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Ponu e seghe ghjuvà à qualcosa ?
   </head>
   <div type="content">
    <p>
     Ind'i tempi, si timìa u lupu, l'orsu, a vulpaccia. Sì i zitelli ribelli ùn manghjavanu micca a so suppa, i genitori minacciavanu di chjamà subitu un predaghju gigante, un mostru, un carnazzeru, un orcu o un strigone. 
Oghje sò l'animalucci chì sò à a moda. 
« Vai chì, sì tu ùn manghji, chjamu subitu u Dryocosmus Kuriphilus è viderai, chì ellu t'a da caccià i vezzi».
    </p>
    <p>
     L'educatori primurosi d'esse muderni anu a scelta, ponu chjamà à a riscossa a Xylella Fastidiosa  (nunda chè u nome !!).
    </p>
    <p>
     O allora u Rhyncophorus Ferrugineus...
    </p>
    <p>
     È perchè nò, u vermicellu ingordu, a lumaca paranòica, a puce mutante, a zecca azeza o u pinzachju impinzutitu. 
Basta à girà e spalle è affacca una cusarella chì si manghjiculeghja un arburetu. 
Ma ci hè un arburu chì resiste sempre à e vacche famite, à i microbi, à a pulluzione è chì si sparghe longu à e strade. Ci n'hè millaie. Dice omu chì li piacenu i lochi tralasciati, i terreni abandunati. In quantu à me in Corsica sò i so scialli. Ghjè una spezia invasiva chì ùn hè mai stanca di caccià talli, fronde è grane. 
U prublema hè chì quessu l'arburu (ùn hè mancu goffu) impedisce l'altre piante di cresce è piglia a so piazza. U chjamanu Ailante in francese. Ailanthus Altissima, in latinu :
    </p>
    <p>
     Speremu chì i lignaghjoli apreranu l'ochji è invece di stirpà i foi è e lecce taglieranu piuttostu quellu invasore. 
Avale sì, chì e seghe ponu ghjuvà à qualcosa.
    </p>
   </div>
  </body>
 </text>
</TEI>
