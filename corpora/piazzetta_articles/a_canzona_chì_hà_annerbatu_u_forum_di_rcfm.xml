<TEI>
 <teiHeader>
  <fileDesc>
   <titleStmt>
    <title>
     A canzona chì hà annerbatu u forum di RCFM
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/A-canzona-chi-ha-annerbatu-u-forum-di-RCFM_a2274.html"/>
     <date>
      Wed, 07 Oct 2015 08:00:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       CULTURA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    A canzona chì hà annerbatu u forum di RCFM
   </head>
   <div type="excerpt">
    <p>
     SACRILEGIU - Quandu u cullettivu The Corsica Sound face una ripresa di "A ghitarra" di Diana di l'Alba, ci n'hè chì chjamanu u forum di RCFM per lagnassi.
    </p>
   </div>
   <div type="content">
    <p>
     Ancu di grazia chì a Corsica hà sempre i so vechji rockers ! 
U 25 di settembre scorsu era l'apertura di u centru culturale Alb'oru in Lupinu. L'idea era di fà un cuncertu induve i gruppi corsi duvianu interpretà e canzone di l'altri. 
È dunque hè tuccata à u cullettivu The Corsica Sound di fà una ripresa di "A Ghitarra" di Diana di l'Alba. 
A ghitarra, iè ma qualessa ? A Classica ? O l'elettrica ? 
A so versione hè stata abbastanza... stunante per chì qualchì ghjornu dopu unepochi si lagninu à u forum di RCFM per parlà di sta bella serata, di stu bellu cuncertu... "sauf la reprise de A Ghitarra". 
Ma capimu chì u casting di i rockers nustrali pudessi impressiunà l'arechje di certi. I musicanti anu tutti (malgradu i so parcorsi differenti) marcatu a storia i u rock nustrale : 
C'era Christophe Mac Daniel à e tastiere (o "i glaviers" s'è vo preferite) anzianu di u gruppu Rialzu (ùn cunniscite micca ? Andate à vede st'ovni musicale tremendu), Ange Torre à a bassa (i Varans), Bruno Vidal à a batteria (Zia Devota è I Cantelli), Paul Miniconi, Paul Cesari è Tonton (I Cantelli). Poca dream team, nò ? 
Fidighjate u risultatu :
    </p>
    <p>
     Pè i marziani chì ùn cunnuscerianu micca, eccu u "tube" di Diana di l'Alba :
    </p>
    <p>
     Nant'à Twitter, avemu amparatu chì a versione rock di A Ghitarra hè piaciuta à Diana di l'Alba :
    </p>
    <p>
     In risposta à una dumanda ind'è u Forum, li hè piaciuta, a versione eletrica di "A ghitarra" à Antone Marielli 
#L'ALB'ORU
— Fraticelli_JM (@fraticelli_jm) 6 Octobre 2015
    </p>
    <p>
     @tontonluri @fraticelli_jm A ghitarra : un strumentu universale per tutte e musiche ! Forza CorsiaSound !
— Diana di l'Alba (@DianaDiLAlba) 7 Octobre 2015
    </p>
    <p>
     In a listessa serata, Diana di l'Alba avia fattu una ripresa di "Mi ne vocu" di u gruppu Vitalba. 
Ritrasmessu nant'à Via Stella, u cuncertu sanu si pò vede nant'à YouTube. Andate puru à vedelu, ci sò d'altre surprese chì valenu u colpu d'esse viste. 
Felicitazione à tutti l'artisti chì anu cuntribuitu à sta bellissima serata !
    </p>
   </div>
  </body>
 </text>
</TEI>
