<TEI>
 <teiHeader>
  <fileDesc>
   <titleStmt>
    <title>
     U 2 è 3 d'aprile sò i "prestaticci", è hè normale d'avè tempacciu
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/U-2-e-3-d-aprile-so-i-prestaticci--e-he-normale-d-ave-tempacciu_a2362.html"/>
     <date>
      Sat, 01 Apr 2017 16:33:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       CULTURA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    U 2 è 3 d'aprile sò i "prestaticci", è hè normale d'avè tempacciu
   </head>
   <div type="excerpt">
    <p>
     Aspettate u sole è truvate u tempu di i primi ghjorni d'aprile goffu ? Hè normale. U dui è u trè d'aprile sò i "ghjorni prestaticci" (o "pristaticci" o "imprestaticci"). Eccu a storia.
    </p>
   </div>
   <div type="content">
    <p>
     Chì i passiunati d'apperitivu in terrazza à u sole ùn s'inchietinu, l'estate venerà, ma micca subbitu. I primi ghjorni d'aprile si chjamanu i "ghjorni pristaticci" o "impristaticci" (in Niolu) o "imprestaticci" o "prestaticci" (in u restu di u mondu). 
Di regula u tempu ùn hè bellu. Colpa à i ghjorni chì u mese d'aprile hà imprestatu à u mese di marzu. Cusì dice un'antica fola tradiziunale. 
Sta fola dice chì à u mese di marzu, un pastore (un picuraghju) si ne ridia di u mese di marzu. L'inguernu venia di compiesi è u pastore a s'avia francata. E pecure eranu grasse, i so casgi tamanti, i so brocci belli bianchi... è allora si muntava appena a sega. 
Dispettosu, si magagnava u mese di marzu : « Marzu, catarzu, figliolu d’un bugnone, facciu l’agnelli tamanti è muntoni, u brocciu tamantu è spurtoni » è cuntinuvava à stuzzicà. 
Ma u mese di Marzu hè un biscone. Vole vindicassi è dumanda à u mese d'Aprile d'imprestalli dui o trè ghjorni per vultà à metteli una concia : « O Aprile, u mo fratellu, imprestami u primu è u dui, ch'aghju da fà penta u falsu picuraghju ».
    </p>
    <p>
     Sulidariu, Aprile li risponde : « U primu u tengu per mè. Ma t'imprestu u dui è u trè » . 
Allora, u tempacciu di u mese di marzu face u so grande ritornu d'aprile. Furibondu è azezu fragicu, face nasce una timpesta di quelle maiò. Toni, saette, acqua à sechje è ancu neve per punisce u pastore appena troppu pretensiunutu. 
Cusì si spiega chì u tempu hè sempre gattivu u dui è u trè d'aprile. Ma avà chì pastori ci n'hè di menu in menu, chì ne serà ?
    </p>
    <p>
     Articulu publicatu u 02/04/2016 è aghjurnatu u 01/04/2017    Da leghje :  I Pristaticci nant'à u blog bunifazincu  Nant'à u situ In punta di a lingua  È si ne parla nant'à u foru Isula.
    </p>
   </div>
  </body>
 </text>
</TEI>
