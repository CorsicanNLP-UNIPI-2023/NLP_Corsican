<TEI>
 <teiHeader>
  <fileDesc>
   <titleStmt>
    <title>
     Era ora : ùn hè più difesa di ghjucà incù a manghjusca
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Era-ora-un-he-piu-difesa-di-ghjuca-incu-a-manghjusca_a2134.html"/>
     <date>
      Tue, 20 Jan 2015 00:00:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       MAGAGNA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Era ora : ùn hè più difesa di ghjucà incù a manghjusca
   </head>
   <div type="excerpt">
    <p>
     Ghjuntu l'inguernu (puru s'ellu hè tricaticciu) per sti paesi diserti, per ste piccule cità chì parenu addurmintate, si pò omu divertisce facilmente incù appena di spìritu è di galabatezza. Ci hè un ghjocu impurtaticciu chì puderia avè un certu successu.
    </p>
   </div>
   <div type="content">
    <p>
     Si ghjoca piuttostu à bughju o di notte. Si po ghjucà in dui, in trè, in centu ma ci vole à fà parechje squadre (figlioli di tutte e mamme è di tutte e razze ponu participà). 
Per terrenu di ghjocu, basta un' isula. 
A regula hè semplice, ùn ci hè bisognu di pallò, pedine, carte o cubi : basta à ghjittà una bella parte d'un cibu tìpicu (fasgiuloni, cignale, cuscussu, baccalà, merguez, bortsch…) in un locu sceltu. 
À u principiu, per esempiu, a squadra curtinese o quella di A Ghisunaccia ghjetta qualchì trippa di cignale in un locu di preghera musulmanu. Si pò imaghjinà a seguita. 
Quandu ellu tocca à ellu, l'aversariu ficca una merguez in cima di u San Petrone. I Purtughesi dinù volenu ghjucà, ed eccu chì i fratelli di Ronaldo lampanu baccalà merzu in lavu di Melu. I Pulunesi rispondenu incù una suppa di bietarava chì arrussisce l'acqua di fiume Golu. 
Ci campemu : ghjucà incù a nutritura ci rammenta a nostra cara zitellina. 
I Rumani dinù elli, si sà ch'elli sò burlasconi, lampanu millaie di papanazzi (frittelle di casgiu frescu) in Furiani u ghjornu di a Nazione Corsa. I pinzuti scherzosiincoghjanu a statula di Pasquale Paoli incù rillettes du Mans è aligot de l'Aubrac. 
I Taliani facenu cannelloni incù a bandera corsa. I Mericani hamburgerisanu i risturanti tradiziunali è i suscì stantareghjanu sopr'à u Paglia Orba. U ghjocu ci pare senza fine.  
U Bèlgicu Noël Godin, inspiratu da Laurel è Hardy avia inventatu l'attentatu pastizzeru è sfrumbulava e torte à a crema. Si sparghjenu avale l'attentati purcini è dumane l'attentati pizzaiuleschi, camembertacci, eccetera. 
Ùn avemu micca finitu di ride.
    </p>
   </div>
  </body>
 </text>
</TEI>
