<TEI>
 <teiHeader>
  <fileDesc>
   <titleStmt>
    <title>
     O Mithra, parlami corsu
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/O-Mithra-parlami-corsu_a2548.html"/>
     <date>
      Sat, 25 Feb 2017 19:43:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       CULTURA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    O Mithra, parlami corsu
   </head>
   <div type="excerpt">
    <p>
     Ùn hè micca tutti i ghjorni ch'ella si face una scuperta cusì. Hè statu trovu in Mariana un locu di cultu à Mithra, una divinità antica. Forse puderà fà qualcosa pè a Corsica ?
    </p>
   </div>
   <div type="content">
    <p>
     Ùn ci hè micca ch'è u Sporting chì mubilizeghja u sabbatu. Stu 25 di ferraghju l'INRAP (Institut national de recherches archéologiques préventives) organizava una ghjurnata "porte aperte" nant'à u situ di Mariana, in Lucciana.
    </p>
    <p>
     Ci vole à dì chì a scuperta d'un locu di cultu dedicatu à Mithra, un'antica divinità, hè stata spartuta assai in i media : Corse-Matin, Corse Net Infos, Le Figaro, Le Point, La Croix, RFI... 
Per una volta, si parla in bè di a Corsica in tutti i media francesi. Mithra hà riesciutu un veru miràculu ! 
Ma perchè tuttu stu rimusciu ?
    </p>
    <p>
     Mariana, cità antica
Mariana era una culunia rumana, fundata in 100 nanz'à Cristu. Dop'à a cunquista di a Corsica, unepochi di terreni eranu dati à i veterani rumani. 
Avà si parleria di "colonisation de peuplement". 
Vicin'à u sboccu di Golu, a cità si sviluppa sin'à esse abandunata à u Medievu.
    </p>
    <p>
     Hè à Geneviève Moracchini-Mazel ch'è no duvimu a più grande parte di ciò ch'è no cunniscimu di u situ anticu di Mariana. L'archeologa hà scavatu u situ trà u 1958 è u 1967, mettendu à palesu u cumplessu paleocristianu, vicinu di A Canonica.
    </p>
    <p>
     Ma quale era stu Mithra ?
Natu à u primu seculu, u cultu di Mithra ci vene da luntanu. Hè d'orìgine indo-iraniana, hè si saria spartutu per via di i suldati rumani. 
Si tratta d'un cultu monoteistu, vicinu di u cristianisimu. L'imperatore Teodosiu u pruibisce in l'annu 392. 
Mithra hè rapresentatu cù un "cappellu frisgiu" ("bonnet phrygien") in traccia di tumbà un toru chì sanguineghja. Un cane è un serpu beienu stu sangue. 
Eccu per esempiu una scultura di Mitra, ch'ellu si pò vede à u Louvre di Lens :
    </p>
    <p>
     Eccu u bassu rilievu trovu in Mariana. Hè statu spaccatu (forse quandu u cultu hè statu pruibitu in l'Imperu rumanu ?).
    </p>
    <p>
     U "mithraeum"
Si chjama "mithraeum" u tempiu induv'ellu si pregava à Mithra. Ci hè un curridore centrale longu d'ondeci metri, è pusatoghji da i dui lati. 
U cultu di Mithra si saria sviluppatu per via di i legiunari rumani. Si ritrovanu parechji tempii in Roma è Ostia. Bella inserita ch'ella era in u mondu rumanu, a Corsica hè dunque stata anch'ella tocca da sta religione. Nunda d'anormale dunque.
    </p>
    <p>
     En Corse, découverte d'un sanctuaire dédié au dieu Mithra #AFP pic.twitter.com/c7Y9EN1Fx3
— Agence France-Presse (@afpfr) 24 février 2017
    </p>
    <p>
     À quandu d'altre scuperte ?
Sta scuperta ferma eccezziunale è i scavi archeologhi sò troppu rari. Ùn pudemu ch'è lagnacci ch'ellu ùn ci ne sia di più. 
Speremu omancu chì una scuperta cum'è quessa ferà piglià cuscenza à l'opinione publica è à l'omi pulitichi chì sott'à i nostri pedi, a terra hè piena di tesori chì fermanu da truvà per capisce a nostra storia. È quessa, ùn hà nisun prezzu... 
Di più detagli nant'à sta scuperta nant'à u situ di l'INRAP
    </p>
   </div>
  </body>
 </text>
</TEI>
