<TEI>
 <teiHeader>
  <fileDesc>
   <titleStmt>
    <title>
     Ùn ci mancava più chè Nanard
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Un-ci-mancava-piu-che-Nanard_a1514.html"/>
     <date>
      Wed, 13 Mar 2013 23:44:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Ùn ci mancava più chè Nanard
   </head>
   <div type="excerpt">
    <p>
     U mensile Corsica s'hè autocensuratu. Bernard Tapie ghjunghje à Corse-Matin. Ci hè di chè esse inchieti pè l'infurmazione.
    </p>
   </div>
   <div type="content">
    <p>
     Quelli chì anu pruvatu di leghje l'ultimu nùmeru di u giurnale Corsica anu avutu una surpresa : duie pagine eranu incullate. 
Errore tecnicu ? Censura ? Prudenzia ? Publicità per Super Glue 3 ? 
A risposta hè venuta in Corsica Sera : l'articulu chì purtava nant'à l'affare di e suvvenzioni di u CG2B à i gîtes ruraux era troppu vicinu di a diffamazione, segondu u so rispunsèvule. 
St'affare hè statu cacciatu da L'Express è tredeci persone si ritrovanu messe in esame. 
Ma in pocu tempu, l'articulu si ritrova subbitu nant'à internet è circuleghja nant'à Facebook è Twitter. 
In listessu tempu, Nanard visitava i lucali di Corse-Matin. A bona nutizia, hè ch'ellu era accumpagnatu di Patrick Le Lay, anzianu PDG di TF1 chì hà da aiutà Tapie à ristrutturà u gruppu Nice-Matin. 
Le Lay hè quellu chì avia dettu chì u rollu di a televisione hè di preparà u cerbellu di i telespettatori à i messagi publicitarii : "Ce que nous vendons à Coca-Cola, c'est du temps de cerveau humain disponible". 
Tappettu hà dettu ch'ellu ùn hà da scambià nunda (vole dì ch'ellu hà da sciambulà tuttu), ch'ellu ùn tuccherà micca à a linea edituriale (vole dì ch'ellu hà da ficcacci u so nasu) ma ch'ellu ci vulia à "diversificassi", occupassi di furmazione è ch'ellu hà da creà una... scola di cummerciu, in i lucali di Corse-Matin. 
Hè u grande ritornu di "la combine à Nanard", è ci vulia ch'ella caschi nant'à noi.
    </p>
   </div>
  </body>
 </text>
</TEI>
