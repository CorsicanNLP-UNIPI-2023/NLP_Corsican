<TEI>
 <teiHeader>
  <fileDesc>
   <titleStmt>
    <title>
     E scimie avanzanu, l'omi beienu
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/E-scimie-avanzanu-l-omi-beienu_a1165.html"/>
     <date>
      Wed, 14 Sep 2011 23:07:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    E scimie avanzanu, l'omi beienu
   </head>
   <div type="content">
    <p>
     A saperete avà, noi altri di A Piazzetta, simu spessu impenseriti. 
L’altru eri, pè cambià appena l’idee (è postu ch’ellu c'era stu calore di u Diavule), tutta a squadra di u blog hà decisu d’andà à u sinemà per fidighjà un filmu catastrofa, cum’è i Mericani ne sanu fà tantu è tantu. Era un bellu spetaculu : Rise of the Planet of the Apes, chì si puderebbe traduce à la lestra “A mossa di u pianeta di e scimie”. 
À principiu, sò simpatichelli, quelli animalotti, ricchi di spressioni umane. Ma dopu, per via di una medicina chì face cresce l’ingeniu è u ghjudiziu, s’annerbanu è sciappanu tuttu è tutti. È ghjè l’invasione. 
Sta volta, ùn si tratta micca di i Pinzuti, di l’Arabi o di i Chinesi. A minaccia nova sò e scimie. Un nimicu di più pè l’industria di u filmu, diceriste. U prublema hè chì forse l’affari incù e scimie so digià in francese (tandu, ùn sapemu micca sì e scimie parlanu francese, pò esse). Vulemu dì chì e scimie anu principiatu à richjappà u so pretesu ritardu : 
- Pochi mesi fà, una scimia hà riesciutu à pigliassi in fottò  - Una altra hà pigliatu à mitragliate parechji suldati in Africa à colpi d’AK-47  - In stu ducumentariu Ape Genius, ci prisentanu Koko, un gurillu di 120 kg chì parla a lingua di i segni, Azy, un urangutanu chì risolve prublemi di matematica è ancu Kanzi, chì capisce 3000 parolle d’inglese. 
Allora, a fine per l’umani ? Per avà, mancu. Un sapiente spezialistu di i primati ci permette di spenseracci ; segondu ellu, ùn risichemu nunda di e scimie perchè malgradu e so qualità, anu parechji difetti spiumbati : ùn anu nisunu sensu di a cumunità, sò ghjelosi trà d'elli, si lacanu purtà da i so affetti, sò viulenti, impulsivi è vinditteri. 
Hè vera, nunda à chì vede incù l’umani, simu salvi !
    </p>
   </div>
  </body>
 </text>
</TEI>
