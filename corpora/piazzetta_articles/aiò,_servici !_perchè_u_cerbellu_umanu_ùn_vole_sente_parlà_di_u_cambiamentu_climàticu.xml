<TEI>
 <teiHeader>
  <fileDesc>
   <titleStmt>
    <title>
     Aiò, servici ! Perchè u cerbellu umanu ùn vole sente parlà di u cambiamentu climàticu
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Aio-servici%C2%A0-Perche-u-cerbellu-umanu-un-vole-sente-parla-di-u-cambiamentu-climaticu_a2312.html"/>
     <date>
      Wed, 16 Dec 2015 22:07:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Aiò, servici ! Perchè u cerbellu umanu ùn vole sente parlà di u cambiamentu climàticu
   </head>
   <div type="excerpt">
    <p>
     A Cop21 hè compia è noi in Corsica pensemu sempre ch'ellu si tratta d'una coppa purcina di u XXI esimu seculu invintata in Parigi da qualchì lonzu pinzutu. D'eculugia, si ne parla pocu è micca.
    </p>
   </div>
   <div type="content">
    <p>
     Hà dettu unu : durante seculi è seculi, noi altri umani avemu cridutu ciò ch'ùn esistia micca ed avale ricusemu di crede ciò chì esiste.  
Cumu serà ? Si pò parlà di cose fatàstiche, di murtulaghji, di mazzeri, di Paradisu, d'Infernu, d'ànghjuli, o puru d'eletti onesti o di u SCB in finale di l'Europa League... ma giremu u capu quandu si parla u riscaldamentu climàticu. 
Perchè una tale cecàghjine vuluntaria quand'ellu s'agisce di què ? Perchè u cerbellu umanu sarebbe fattu cusì, ci dicenu i sapientoni : u cerbellu ùn vole sente parlà nè di u futuru nè di sacrifizi. In più, in quella storia di clima chì si sregula ùn avemu mancu un gattivu nemicu à l'usu Dark Vador, The joker o A Gloscia Maiò (Canioni ? Jean-Jean ?) à cumbatte. 
Serà vera quessa ? Manc'appena. 
U futuru hè digià quì : evenimenti climàtichi (fiumare, inalzamentu di l'acqua...) strani è stremi, disòrdine ecològicu (Xylella...) ci n'hè ogni ghjornu. 
Sacrifiziu ? U sacrifiziu serà pocu : rinuncià à u cunsumerisimu sfrenatu ? À fruzà l'energia ? À fà ghjunghje porri è pomi da l'altra parte di u mondu ? 
È u gattivissimu nemicu l'avemu di siguru : noi stessi ! Ah ah... 
Aiò, servici !
    </p>
   </div>
  </body>
 </text>
</TEI>
