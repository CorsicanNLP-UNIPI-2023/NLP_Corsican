<TEI>
 <teiHeader>
  <fileDesc>
   <titleStmt>
    <title>
     Territuriali 2015 : José Rossi vole cunduce a lista
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Territuriali-2015-Jose-Rossi-vole-cunduce-a-lista_a1988.html"/>
     <date>
      Mon, 13 Oct 2014 19:12:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Territuriali 2015 : José Rossi vole cunduce a lista
   </head>
   <div type="excerpt">
    <p>
     Eccu, hè principiata a campagna di e territuriali di u 2015. José Rossi si sente l'anima d'un Ryan Gosling è s'hè lanciatu u primu. Ma Camillou ùn hè micca cuntentu. À parte quessa, hè u grande ritornu di a CFR.
    </p>
   </div>
   <div type="content">
    <p>
     Alè cumu ci annuiemu appena, femu u puntu nant'à l'elezzioni di u 2015. Sì à manca ùn si passa nunda (per avà), hè à diritta ch'ella ci hè appena d'animazione. 
Fine settembre, José Rossi annunziava in Corse-Matin u so grande ritornu, u so amore per Sarkozy, è a so intenzione di cunduce una grande lista d'unione à diritta. 
Cù Marcel Francisci ? Ùn si sà, per avà l'omu hè messu in esame in l'affare di l'Aviation Club de France è hà pagatu una cauzione di 320.000 euri per pudè esse in libertà. 
Allora si ferà l'unione di a grande famiglia di diritta ? Troppu prestu per dilla. A settimana passata in Cuntrastu, Camille de Rocca Serra hà calmatu à JR : "la candidature de José Rossi est prématurée". Nanzu di pone a dumanda "et pourquoi je ne serais candidat ?". Quessa, hè fatta. 
Anne-Marie Natali ella hè sempre in zerga dop'à u fiascu di e senaturiale. Nant'à RCFM hà prevenutu : "Je sais qui n'a pas voté... et il y aura des retours de manivelles". 
Interrugatu nant'à l'azizume d'Anne-Marie Natali è a difficultà di fà l'unione, Camillou s'hè compru un survêt ind'è Décathlon è risponde : "Il y aura peut-être du sport, mais ça tombe bien j'ai fait beaucoup de sport dans ma vie". 
Infine, a CFR torna è parte sott'à u nome di "Mouvement pour la Corse Française". Nisun prugramma, solu "nous sommes opposés à tous ceux qui se réclament du nationalisme corse", anu dettu à RCFM. Attenzione, per elli, José Rossi hè un naziulistu periculosu è Pierre Chaubon un agente infiltratu di u Fronte. Prumette una campagna d'un altu livellu. 
In tantu, Paul Giacobbi conta i punti.
    </p>
   </div>
  </body>
 </text>
</TEI>
