<TEI>
 <teiHeader>
  <fileDesc>
   <titleStmt>
    <title>
     E cinque finale di Bastia
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/E-cinque-finale-di-Bastia_a2181.html"/>
     <date>
      Mon, 06 Apr 2015 13:25:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       FUTBOL
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    E cinque finale di Bastia
   </head>
   <div type="excerpt">
    <p>
     Bastia hà da ghjucà a sesta finale di a so storia l'ondeci d'aprile contr'à u PSG. Nanzu, ci sò stati macciacci, fischji, differenti presidenti di a republica, fanga, è una sola grande vittoria. Eccule e cinque finale di u Sporting.
    </p>
   </div>
   <div type="content">
    <p>
     1972 : a prima
Hè per a finale di a cuppa di Francia di u 1972 ch'ellu hè inauguratu u Parcu di i Principi. U presidente hè Pompidou è in Corsica si cummencia à avè u rimusciu. Dapoi un mese, u liturale corsu hè imbruttatu da misteriose fanghe rosse chì tomba i pesci. L'affare sbuccerà nant'à una forte mublizazione di i Corsi è un battellu talianu plasticatu in mare. 
Per alzassi in finale, u SECB hà eliminatu l'ACA, Avignon, è u RC Lens, cù una mezafinale piena d'azzuffi trà nurdisti è bastiacci. 
In finale Bastia perde contr'à u campione di Francia, l'OM di Skoblar è Magnusson. 
Bastia ghjucava cusì : Pantelic – Mosa, Luccini, Savkovic, Tosi – Dogliani, Calmettes – Kanyan, Félix, Franceschetti (capitanu), Giordani (Papi 75u).  Intrenore : Pierre Cahuzac. 
Parechji testimoni di l'epica, sopr'à tuttu studienti, dicenu avè pigliatu cuscenza di a so cursitutine cun sta finale, cun tutte ste bandere corse in e tribune...
    </p>
    <p>
     Da vede : l'ambianza in Bastia nanz'à a finale (INA) 
Da leghje nant'à www.corsefootball.fr
    </p>
    <p>
     1978 : a cuppa d'Auropa
Ùn vale a pena di fà u resucontu di u parcorsu di Bastia in cuppa di l'UEFA, cunniscite a storia à mente. Papi, Rep, Orlanducci, Newcastle, i guanti rossi di Krimau in a neve di Turinu è Zurich. 
Eppo a finale contr'à u PSV Eindhoven. Si ghjoca tandu in duie partite, andata in Furiani, ritornu in Olanda. 
Ma accade chì di maghju, piovi à rivoccu nant'à a Corsica. A partita in Furiani ùn si pudia ghjucà. Ma l'UEFA, per via di u mundiale in Argentina chì principiava pocu dopu, ne hà decisu altrimenti. 0 à 0 in Furiani, disfatta 3 à 0 in Eindhoven.
    </p>
    <p>
     A squadra à l'andata :  Hiard - Burkhard, Orlanducci, Guesdon, Cazes - Papi, Lacuesta (Félix 55u), Larios - Rep, Krimau, Mariot. 
À u ritornu :  Hiard (Weller 75u) - Marchioni, Orlanducci, Guesdon, Cazes - Lacuesta, Larios, Papi - Rep, Krimau, Mariot (de Zerbi 58u). 
Intr. : Pierre Cahuzac.
    </p>
    <p>
     Maladettu mese di maghju.
    </p>
    <p>
     Ghjucadori olandesi vestuti in ghjucadori di Bastia. Bah.
    </p>
    <p>
     1981 : a vittoria
Eppuru, ci n'hè stata una. Sta volta hè a prima finale di u presidente novu, François Mitterrand. Bastia elimineghja à Caen, Auxerre, Monaco, nanzu di cascà cum'è un lonzu contr'à Martigues (D2) in quarti di finale. Surpresa, a disfatta hè secca : 3 à 0. Pè u ritornu i pruvenzali trovanu un Furiani infiaratu è perdenu 5 à 0 ! 
In mezafinale eccu torna u RC Lens, cum'è in u 1972. Ma di rivincita ùn ci ne serà. Doppia vittoria : 2 à 0 in Furiani, è 1 à 0 à Bollaert. 
A finale hè contr'à u grande Saint-Etienne di Platini è d'Herbin, campioni di Francia. Ma à u Sporting ci hè un certu Roger Milla chì ghjoca è Louis Marcialis (rete à u 50u è 58u). U penalty di Jacques Santini ùn cambierà nunda. Vittoria 2 à 1, a cuppa hè corsa è Marchioni schjocca un basgiu à Mitterrand. 
A squadra :  Hiard - Cazes, Marchioni, Orlanducci, Lacuesta - Desvignes, Marcialis, Fiard, Milla, Henry, Ihily  Intrenore : Antoine Redin 
I detagli nant'à u parcorsu in cuppa : 1981 : a cuppa hè nostra !
    </p>
    <p>
     1995 : a scruccunata
Per u so ritornu in D1, a stagione di Bastia ùn hè micca tranquilla. À principiu i turchini strazieghjanu, Léonce Lavagne, chì avia riesciutu a prova di fà cullà u club hè licenziatu, Furiani hè suspesu per a baruffa di Monaco di nuvembre... 
Malgradu quessa, a squadra di Frédéric Antonetti ci la face à ghjunghje in finale di a cuppa di a lega, chì vene d'esse creata. Hà eliminatu à Amiens, Nantes in casa soia (cù a squadra "B", rete di Lalanne), Guingamp, Montpellier. 
Per a finale si trova à ghjucà contr'à u PSG à u Parcu, in casa soia. Serà dunque a finale di a scruccunata. Laurent Casanova sorte feritu prestu, una rete d'Antò Drobjnak hè ricusata allora ch'ellu ùn c'era nunda. 
Finisce cù una disfatta 2 à 0, è un azizume di quelli. 
A squadra :  Valencony - Debu, Leclerc, Burnier, Santini - Casanova (Rool 17u), Faye, Ziani - Rodriguez (Camadini 82u), Drobnjak, Vandecasteele. Intr. : Antonetti. 
Da leghje nant'à corsefootball.fr
    </p>
    <p>
     2002 : i fischji è u fiascu
"Ils sifflent ? Je m'en vais". Chirac (chì sapia chì a Marseillaise saria fischjata) face a cummedia. Ùn ci serà micca macciu contr'à Lorient, chì purtantu fala in segonda divisione. A preparazione pessima di sta finale (lìtiche cun Nouzaret...) ferà di sta finale un grande appuntamentu mancatu. 
Nanzu, c'eranu state l'eliminazione di Sochaux, Nancy, Libourne-Saint-Seurin è Sedan in mezafinale in Furiani. 
A squadra :  Boumnijel - Uras, Soumah, Mendy, Deguerville (Dieuze, 53u), Jau, Nalis, Essien, Jeunechamp (capitanu) (Beneforti, 75u) - Vairelles, Prince Daye (Demetrius Ferreira, 87u). Intr. : Nouzaret. 
U filmu di i fischji. 
20.000 Corsi stumacati, è u principiu di i guai.
    </p>
   </div>
  </body>
 </text>
</TEI>
