<TEI>
 <teiHeader>
  <fileDesc>
   <titleStmt>
    <title>
     Hè esciutu U Zazu !
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/He-esciutu-U-Zazu-_a1113.html"/>
     <date>
      Thu, 09 Jun 2011 13:58:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Hè esciutu U Zazu !
   </head>
   <div type="excerpt">
    <p>
     Cumu si dice "mots croisés" in corsu ? "Incrucittimi" ! Hè esciutu u nùmeru 1 di U Zazu, u primu giurnale di ghjochi di parolle in lingua corsa.
    </p>
   </div>
   <div type="content">
    <p>
     Dop'à U Vagabondu, hè natu un giurnale novu in lingua corsa ! Fà un giurnale di ghjochi (incrucittimi è imbuleghji) in corsu, hè l'idea appena scema di Jérémy, dettu U Zazu. L'avemu postu qualchì dumanda per avè u so parè. 2.80 € ogni mese, in vèndita in u mondu sanu è in Corsica dinù. 
Cumu t'hè venuta l'idea di fà stu giurnale ?  Quand'eru più giòvanu, faciu e stagione d'istate in i caffè è quand'ùn c'era nimu, per passà u tempu, mi socu messu pocu à pocu à pruvà di fà e griglie di u Corse-Matin. À u princìpiu ùn truvavu chì 2 o 3 parolle, ciò chì m'annerbava assai, ma à rombu d'andà à vede e suluzione è di circà in i dizziunari, aghju cumminciatu à capisce i "còdici" di u ghjocu è socu riesciutu, via via, à compie e mo griglie. Aghju amparatu tante cose à nantu à a lingua francese è a cultura generale. Tandu, mi socu dettu chì stu ghjocu saria un vettore educativu maiò per a nostra lingua e a nostra cultura. Di più, dopu à esse diventatu un assu di l'incrucittimi, mi socu avvistu ch'ùn vinciu mai i rigali di i cuncorsi è ch'ùn c'era mai vincitori in Corsica (senza vulè fà a linguaccia), eppuru n'aghju mandatu SMS è ticchetti di risposta... Di u colpu, aghju cumminciatu à riflette à una specia di "Télé 7 jeux" in lingua nustrale incù belli rigali è rùbriche in più. 
Chì vole dì "u zazu" ?  Nunda, hè solu u numìgnulu chì m'hà datu u mo fratellu quand'eramu zitelli ma pensu chì manc'ellu ùn ne cunnosce u sensu... Forse sarà un "zézé" cursizatu (cusì mi chjamavanu i maiò à l'èpica). 
Chì sò i to prugetti per i prussimi nùmeri ?  Stabilisce livelli di ghjocu è manere di ghjucà sigondu à i cummenti di i ghjucatori, pruvà di fà altri ghjochi in corsu (anagramma, induvinella...), aghjunghje ci altre rùbriche, fà pìccule griglie facìule per i zitelli incu disegni per definizione... Ma prima ci vole à passà l'istate dibattendu tutti inseme di e parolle utilizate per chì tuttu ognunu poschi capisce è ghjucà da Bunifàziu à Macinaghju... N'aghju digià a pena in capu ! Ma, incu a so vulintà, spergu di riesce à fà ghjucà è cumunicà tutti i corsi trà di elli à traversu u ghjocu. 
Ch'ai manghjatu à meziornu ?  Cum'è ogni ghjornu : una bella fetta di dizziunàriu è un pezzu di clown ma ti vuliu dumandà d'invità mi à manghjà ind'è tè chì u tòiu mi pare megliu !
    </p>
   </div>
  </body>
 </text>
</TEI>
