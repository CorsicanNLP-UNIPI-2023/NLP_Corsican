<TEI>
 <teiHeader>
  <fileDesc>
   <titleStmt>
    <title>
     Thiriez brusgiatu in Merusaglia
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Thiriez-brusgiatu-in-Merusaglia_a2226.html"/>
     <date>
      Sat, 30 May 2015 23:01:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       MAGAGNA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Thiriez brusgiatu in Merusaglia
   </head>
   <div type="excerpt">
    <p>
     Era sabbatu sera a nuvesima edizione di i Fochi Paoli, in Merusaglia. È à a fine, Thiriez hè brusgiatu anch'ellu.
    </p>
   </div>
   <div type="content">
    <p>
     Frédéric Thiriez averà da finisce in l'incuscente cullettivu corsu cun Mussolini è Morand, in a famiglia di i mullizzoni di quelli maiò ?
    </p>
    <p>
     Ci vole à crede. Sabbatu sera c'era a festa di I Fochi Paoli, in Merusaglia. Hè una bella stonda di memoria è di spartera paisana : canti, paghjelle è chjami è rispondi.
    </p>
    <p>
     A festa si finisce cù un mumentu di spartera in giru à un "fucarè". Cunniscimu i fochi di San Ghjuvà, in certi paesi si facianu dinù per Natale o per San Petru è San Pà. Si chjamavanu "falori" in Castagniccia, "fucheracci" in Boziu. 
In Bastia si brusgiava una mariunetta, chjamata "Tumasginu". In Portivechju ci hè quella di "Ludareddu". Simbulizavanu i malanni di u passatu ch'ellu si facia piccià, è u principiu d'un ciculu novu. 
Pè I Fochi Paoli quist'annu, anu tenutu à fà brusgià à... Thiriez. 
Trè punti in menu pè Merusaglia.
    </p>
    <p>
     Ritratti : Murielle Damerval
    </p>
   </div>
  </body>
 </text>
</TEI>
