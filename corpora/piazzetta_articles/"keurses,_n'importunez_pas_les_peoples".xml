<TEI>
 <teiHeader>
  <fileDesc>
   <titleStmt>
    <title>
     "Keurses, n'importunez pas les peoples"
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Keurses-n-importunez-pas-les-peoples_a1396.html"/>
     <date>
      Tue, 07 Aug 2012 23:38:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    "Keurses, n'importunez pas les peoples"
   </head>
   <div type="excerpt">
    <p>
     À u pippulacciu riccu ùn li piace tantu u pupulacciu corsu. Avemu avutu a spiegazione nant'à TF1.
    </p>
   </div>
   <div type="content">
    <p>
     Quandu si parla di a Corsica in l'emissioni di TF1, ùn hè micca bon segnu. Allora quand'ellu hè "50 minutes inside", chì si n'occupa ci hè da trimà. 
U sugettu di l'emissione si chjama La Corse, paradis caché des stars. 
Ùn si parla micca di A Corsica, u nostru paese. Ma di "la Keurse". Quella di i peoples chì vènenu à cumprà e case chì i Corsi li vèndenu. 
Vi pudete di siguru passà di fidighjà sta videò micca francamente interessante. Ma s'ampara quantunque qualcosa cù Frédéric, un giovanu è simpàticu agente immubiliare. U so rollu : vende palazzi di lussu pè ricconi (10 milioni d'eurò, solu), luntanu da i Corsi. Ci spiega perchè : 
"La requête principale de nos clients c'est la vue et le coté sauvage... le manque de vis à vis, pas de promiscuité. Une personne connue peut se balader en centre ville, faire son shopping, sans se faire importuner par les Keurses" 
Perchè i lascemu tranquilli, i peoples si sèntenu bè. "C'est une destination de premier ordre et de choix aujourd'hui"  ci dice u nostru amicu, tuttu fieru di u bonu cumpurtamentu di i bravi indigeni civilizati. 
I ricchi còmpranu, i maligni facenu i so affari, è i poveri conni chè no simu si facenu piglià in fottò à cantu à i pippulacci (spessu has been in mancanza di ricunniscenza, cum'è Cauet o Jean-Luc Lahaye) quand'elli i crocianu in carrughju o in buatta. 
Postu chì tuttu u mondu hè cuntentu, cuntinuvemu cusì. 
"U mo paese o ghjente care, ùn hè solu sole è mare... Nè à cumprà nè à vende" scrivia Ghjuvanteramu Rocchi trent'anni fà in una canzona di I Muvrini. Face un'eternità...
    </p>
    <p>
     La Corse, paradis caché des stars  Vidéo 50min-inside sélectionnée dans Replay TV
    </p>
   </div>
  </body>
 </text>
</TEI>
