<TEI>
 <teiHeader>
  <fileDesc>
   <titleStmt>
    <title>
     8 ottobre di u 1768 : i Francesi piglianu a so concia in U Borgu
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/8-ottobre-di-u-1768-i-Francesi-piglianu-a-so-concia-in-U-Borgu_a1980.html"/>
     <date>
      Wed, 07 Oct 2015 13:46:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       CULTURA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    8 ottobre di u 1768 : i Francesi piglianu a so concia in U Borgu
   </head>
   <div type="excerpt">
    <p>
     Nanzu chì U Borgu diventi Borgaux, u paese hè statu u teatru d'una vittoria pè e truppe di Pasquale Paoli contr'à quelle di u Rè di Francia. À tal puntu chì Louis XV vulia abandunà a Corsica. Disgraziatamente ne deciderà altrimenti è metterà u pacchettu pè u macciu ritornu in Ponte Novu, qualchì mese più tardi.
    </p>
   </div>
   <div type="content">
    <p>
     Hè durante l'estate 1768 di pessimu ricordu ch'elli scalanu i Francesi, in Bastia è San Fiurenzu. Sott'à u cummandu di Marbeuf, piglianu prestu u Capicorsu è u Nebbiu. 
In piena cunfidenza dop'à ste vittorie (appena cum'è e squadre visitore chì venenu in Furiani in stu mumentu...), marchjanu versu a Casinca è a Marana sott'à l'ordini di Chauvelin chì piglianu a testa di l'operazioni. 
I suldati sò scatinati. Scrive un raportu (d'un certu Lenchères) chì i generali di l'armata di u Rè : "étaient en peine de contenir leur ardeur". 
Sott'à l'ordini di Pasquale Paoli, ci sò circa quattrumila omi. In faccia, cinquecentu Francesi marchjanu d'un passu decisu versu una concia. 
A battaglia si passa in u paese di u Borgu (tandu ùn ci nè rond-point nè supermarché). L'ottu d'ottobre, hè datu l'ordine d'assaltà u paese. 
Ma l'assaltu gira in furia à u fiascu. I naziunali tenenu e case è e truppe francese strazianu "sans outil ni aucun autre moyen d'enfoncer les portes, elles furent obligées d'y renoncer après une perte très considérable" scrive Lenchères. 
I suldati di u Rè ci la facenu à piglià qualchì casa, ma e perdite sò impurtante. U 9 d'ottobre, i Francesi capituleghjanu. 
Bilanciu : 4 uffiziali tombi è 25 feriti, 160 suldati "blessés ou tués" segondu u raportu, 500 sò fatti prigiuneri. Ùn si sà invece ciò chì i 200 Corsi ingagiati in l'armata francese sò diventati. 
À tal puntu chì e cellule di a prigiò di Corti sò troppu chjuche è ch'ellu ci vole à neguzià un scambiu di prigiuneri. 
I stòrichi ci dicenu ch'elle c'eranu ancu donne in U Borgu. Cun tutti i capimachja corsi (Clemente Paoli, Achille Murati, Nicudemu Pasqualini, Ghjacumupetru Abbatucci), c'era Ghjuliu Francescu Serpentini (di Pastureccia d'Orezza) cù a so moglia Rusanna "habilllée et armée comme un homme". 
Ridiculizati, stumacati è surpresi, i Francesi pensanu un tempu à abandunà a cunquista di a Corsica. Si dice chì Louis XV ci hà pensatu. Ma anu ritenutu a lezziò e metteranu u pacchettu, mandendu più tardi circa vintimila suldati. A seguita, a cunniscite. Ponte Novu, a ripressione, Nicolas Alfonsi eccetera... 
Infine, sappiate chì tempi fà, a vittoria era festighjata. In u 1968, Tino Rossi hà datu un spetàculu per l'inaugurazione di a placca. 
È I Chjami Aghjalesi ne fecenu un tube in u 2010.
    </p>
    <p>
     Articulu publicatu u 08/10/2014.
    </p>
   </div>
  </body>
 </text>
</TEI>
