<TEI>
 <teiHeader>
  <fileDesc>
   <titleStmt>
    <title>
     Quandu s'incontranu pop inglese è messa corsa
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Quandu-s-incontranu-pop-inglese-e-messa-corsa_a2671.html"/>
     <date>
      Thu, 09 Nov 2017 14:33:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       CULTURA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Quandu s'incontranu pop inglese è messa corsa
   </head>
   <div type="excerpt">
    <p>
     Tippi chì stanu à sente canti corsi ùn ponu esse gattivi gattivi. Nant’à u retale avemu infattatu un gruppu pop inglese chì hà messu un "sample" (vene à dì un pizzucciu arregistratu, un estrattu) di un cantu corsu à u principiu di una di e so canzone.
    </p>
   </div>
   <div type="content">
    <p>
     In a canzona Warbeth di The Magnetic North u gruppu di Simon Tong, l’anzianu ghitaristu di The Verve hà utilizatu una manata di segonde di u Tantum ergo  arregistratu da L'Ensemble Organum di Marcel Pérès è E Voce di u Cumune di nuvembre 1993.
    </p>
    <p>
     U manuscrittu di stu Tantum ergo era statu publicatu in u 1649 in Ghjenuva, avia appartenutu à u cunventu d'Alzipratu ed hè statu ritruvatu à a Bibliuteca Pruvinciale Franciscana di Bastia. Eccu a versione integrale di stu cantu :
    </p>
    <p>
     A li sciacca, nè ? Eccu avale una versione più recente, quella di u gruppu A Cumpagnia in u so discu in cuncertu. Claudiu Bellagamba è Jérôme Casalonga cantavanu digià nant'à a prima versione, incù J.-E. Langiani, J.-P. Lanfranchi è Jackie Micaelli, frà d'altri.
    </p>
    <p>
     I musicanti di The Magnetic North anu participatu appinuccia à sparte u soft power corsu ma soprattuttu ci anu datu l'occasione di ramintà un magnificu cantu allora da ringrazalli è pè viaghjà appena ver di u Nord, un'altra canzona ricacciata di u so discu Orkney, un omagiu di sale è di ventu à l'arcipelagu Scuzzese di l'isule Orkney (Orcades in francese) cusì luntanu ma cusi vicinu da noi.
    </p>
   </div>
  </body>
 </text>
</TEI>
