<TEI>
 <teiHeader>
  <fileDesc>
   <titleStmt>
    <title>
     Hantz si ne và
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Hantz-si-ne-va_a1802.html"/>
     <date>
      Tue, 13 May 2014 19:39:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       FUTBOL
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Hantz si ne và
   </head>
   <div type="excerpt">
    <p>
     Hè una bella pagina di a storia di u Sportig chì si gira, cù dui tìtuli di campione, un ritornu da l'infernu, una cullata in L1 l'annata di i vint'anni di a catastrofa di Furiani. Ci serà assai emuzione sabbatu per l'ultima partita di Frédéric Hantz nant'à u bancu. Hè un tippettu chì si ne và.
    </p>
   </div>
   <div type="content">
    <p>
     Hè officiale : Frédéric Hantz si ne và di u Sporting. L'annunziu hè statu fattu oghje in una cunferenza di stampa. 
A so ultima partita nant'à u bancu di Furiani serà dunque sabbatu contr'à Nantes. 
Face quattr'anni ch'ellu hè à u Sporting è hà datu dui tìtuli di campioni à i turchini, di National in u 2011 è di L2 in u 2012. 
Frédéric Hantz avia insistitu nant'à i valori è l'identità di u Sporting, è ancu pigliatu l'iniziativa di fà piglià corsi di lingua corsa à i so futbalori. Avia dettu à Corse-Matin : 
"Je suis peut-être naïf mais je pense que si nous gardons nos valeurs nous resterons en Ligue 1. C'est-à-dire respecter notre maillot, se dépouiller sur le terrain, continuer de partager nos joies et nos peines avec nos supporters, respecter nos partenaires financiers, respecter la langue corse et l'histoire de cette île". 
Hè ghjuntu in Corsica in u 2010, quandu u SCB hè falatu in National. Pocu dopu s'amparava chì a DNCG mandava u Sporting in CFA. U club era datu per mortu ma u coach hà sceltu di stà in Bastia. U Sporting finia campione dop'à un maccione contr'à Créteil. L'annu dopu, era campione di L2. 
Sti dui anni sò siguramente state e stagione di u Sporting e più forte in emuzioni di st'ultimi anni, passendu da a minaccia di morte è d'un ritornu à u livellu amatore, à un ritornu triunfale in L1, l'annata di i vint'anni di a catastrofa di u 5 di maghju. 
À e presidenziali di u 2012, sò stati parechji à vutà Hantz : 19 buglittini per ellu in Belgudè, 67 in A Vulpaiola...
    </p>
    <p>
     In qualchì data :
25 maghju 2010, Hantz firma à u Sporting, chì vene di falà in National. In Bastia i sustenidori sò in depressione. A missione-commandò di Faruk Hadzibegic ùn hà viaghjatu. U bosniacu ùn hà vulsutu stà in Bastia, è assai eranu attaccati à ellu. U SCB hè à paghjolu. Nant'à i cunsigli di Paul Marchioni, i dirigenti sceglienu à Frédéric Hantz.
    </p>
    <p>
     15 ghjugnu 2010, Bastia si piglia un pattone : a DNCG manda u Sporting in CFA. U Sporting volta à u livellu amatore. Ci vulerà aspettà più d'un mese, per esse ristabiliti in National. U 6 di lugliu a DNCG cunfirma a sanzione. Hè un aiutu di CTC chì permette di salvà u club, grazia à u travagliu di Michele Castellani è di Pierre Ghionga.
    </p>
    <p>
     28 ghjugnu 2010. Durante più d'un mese, ùn si sà veramente sì u club participerà à u campiunatu di National, o s'ellu cascherà in CFA. Hantz prepara i so ghjucadori per una lotta chì s'annunzia difficiule. Per a so prima surtita, porta a squadra nant'à u GR20, à dorme in i stazzi di Vaccaghja, in u Camputile.
    </p>
    <p>
     22 settembre 2010. Primu grossu colpu di u Bastia di Hantz : un macciu di cuppa di a Lega in Sochaux, chì ghjoca in L1, u 22 settembre 2010. Nant'à a maglia di u Sporting, micca sponsor. Solu "uniti vinceremu". A surpresa hè tremenda, Bastia vince 2 à 0 (Suarez, Sans). Un gruppu hè natu. È tuttu ognunu si mette à sunnià. Forse, stu Sporting pò riesce à vultà in L2. È ancu al dilà... Bastia torna à ripiglià cunfidenza. Ancu Mathieu Robail !
    </p>
    <p>
     4 ottobre 2010, Bastia ghjoca contr'à u Paris FC à Charléty. U PFC hè presentatu cum'è unu di i grandi di National. Hè u primu test impurtante di l'annata. In sta dumenica dopu meziornu, sò 500 i sustenidori per sta partita... I turchini vincenu 2 à 1 (Suarez, Diallo), è in Bastia si piglia l'abitutine d'andà à accoglie i ghjucadori in Puretta.
    </p>
    <p>
     7 maghju 2011. A partita di u tìtulu contr'à Créteil. Ci vole à vince per esse campioni, ma u club di a banlieue parigina tene forte (1-1). Una volta di più, si pensa chì Bastia hà mancatu l'appuntamentu, cum'è spessu in e partite impurtante... Ma Idrissa Sylla marca un but imprubabile à l'ultima segonda, in un tazzu infernale. Di memoria di parechji, ùn s'hè mai intesu un trostu sìmile in Furiani. Bastia diventa campione di Francia di National è pò fà a festa.
    </p>
    <p>
     21 maghju 2010. Bastia ùn pianta più di fà a festa (a cullata contr'à Fréjus, u tìtulu contr'à Créteil...). Quella sera rende omagiu à l'anziane glorie, quelli di u tìtulu di campione in u 68, quelli di a vittoria in cuppa di Francia in u 81. Furiani torna à fà u pienu. Focu d'artifiziu è Chariots de feu quella sera piena d'emuzioni. U populu turchinu torna à sunnià.
    </p>
    <p>
     National - Bastia 0-0 Orléans : Le reportage par SportingClubBastia
    </p>
   </div>
  </body>
 </text>
</TEI>
