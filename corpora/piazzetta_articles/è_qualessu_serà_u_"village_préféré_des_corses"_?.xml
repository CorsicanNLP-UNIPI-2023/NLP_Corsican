<TEI>
 <teiHeader>
  <fileDesc>
   <titleStmt>
    <title>
     È qualessu serà u "village préféré des Corses" ?
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/E-qualessu-sera-u-village-prefere-des-Corses_a2408.html"/>
     <date>
      Tue, 24 May 2016 11:51:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       MAGAGNA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    È qualessu serà u "village préféré des Corses" ?
   </head>
   <div type="excerpt">
    <p>
     E rete suciale corse si scatenanu. Nonza hè candidatu à l'emissione tv "Le village préféré des Français". Noi ci pudemu dumandà qualessu seria u paese preferitu di i Corsi.
    </p>
   </div>
   <div type="content">
    <p>
     Furtunati quelli chì ùn sò nè nant'à Facebook, nè nant'à Twitter. Impussibule di francassi a prupaganda di l'emissione tv di France 2 Le village préféré des Français induve certi sò in campagna per fà vince à Nonza.
    </p>
    <p>
     Bon, passeremu nant'à u nome di l'emissione "le village préféré DES FRANÇAIS". Ci tenite veramente ? Ùn n'avete abbastanza cusì ? Vulete ch'elli scalinu d'altri Christian Clavier ? 
Allora noi ci dumandemu chì seria st'emissione s'è no faciamu a versione nustrale "Le village préféré des Corses", cù i lochi prediletti di i Corsi.
    </p>
    <p>
     1. Disneyland
Hè a destinazione preferita di i Corsi. Tutte l'agenzie di viaghji corse a vi diceranu. Perchè ? Hè un misteru. Infantilizazione ? Predilezzione pè i decori in cartone, cù pakistanesi pagati menu di u SMIC vestuti in Tigrù è Mickey ? Gustu per stu lucacciu goffu, cità nova esciuta in a sinistra campagna di a Seine-et-Marne ? 
Andate à sapè...
    </p>
    <p>
     2. U centru cummerciale
La Rocade ? Sarrola Carcupinu ? Ùn mancanu i tempii duminicali dedicati à a Santa Cunsumazione. Sempre più grandi, sempre più muderni, pè riceve sempre di più mondu. 
Sin'à quandu ?
    </p>
    <p>
     3. Un magazinu discount
Cumu nò ? A sapete bè chì a dumenica, ci hè di più mondu chì và in un magazinu discount di e periferie bastiaccie è aiaccine ch'è in tutti i paesi di u Boziu è di l'Alisgiani riuniti.
    </p>
    <p>
     4. "U meiu"
À a dumanda "chì hè u più bellu paese di Corsica", 99% di quelli chì ne anu unu rispondenu "u meiu". 
Speremu ch'ella duri. Fin'tantu ch'elli anu a furtuna di pudè tene a so casa...
    </p>
   </div>
  </body>
 </text>
</TEI>
