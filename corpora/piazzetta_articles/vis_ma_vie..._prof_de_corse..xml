<TEI>
 <teiHeader>
  <fileDesc>
   <titleStmt>
    <title>
     Vis ma vie... Prof de corse.
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Vis-ma-vie-Prof-de-corse_a1173.html"/>
     <date>
      Wed, 12 Oct 2011 22:57:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       CULTURA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Vis ma vie... Prof de corse.
   </head>
   <div type="excerpt">
    <p>
     Parenti, principali, culleghi, elevi... Tutti d'accordu : CASSE TOI PAUV' CORSE !&lt;br /&gt;Tuttu ciò chì vene quì sottu ùn hè micca inventatu.
    </p>
   </div>
   <div type="content">
    <p>
     8ore menu 10 :   Prima affaccata in sala di i prufessori, prima cacciata. U simpaaaaticu cullegu scalatu di pocu da a Meurthe-et-Moselle à insignà u Francese :  _"Ah prof de corse, mais c'est génial ça ! Mais vous avez passé un concours vous aussi ? Mais alors, vous êtes payés comme un prof normal ?".   Eh nò o connu, eiu vendu e patecche à bor'di strada è cum'è i pumataghji sò scappati, m'anu chjamatu quì à insignà u Corsu ! Eppoi cum'o sò bravu, mi pàganu in fichi secchi. Ti và ?
    </p>
    <p>
     9ore:  In scola di 6°, l'elevi sò scritti nant'à e liste di Corsu. Anu un mese per sceglie s'elli vòlenu cuntinuà à amparà u Corsu o nò. S'è vo v'èrate scurdatu di stu fattu, u spechjittinu di u primu rangu a vi ramenta prestu :  _"On est obligés d'écrire même si on arrête le Keurse à la fin du mois ?"  Innò u mo coccu, ùn sì micca obligatu à scrive, quì poi fà ciò ch'è tù voli, ti poi ancu fà una pisciata nant'à u tavulone sè tù voli... 
S'è vo fate cusì, hà da esse un scempiu, allora per circà di tene u più mondu pussibule, l'ùnica soluzione : vi ci vole à fà u tappinu. Ci vole chì u vostru corsu sia più interessante ch'è d'andà fora di scola à ghjucà à baby-foot in trà d'amici. Allora site peghju ch'è un Cunsiglieru Generale, prumittite à sbuzeffu. Quist'annu, avete prumessu à i vostr'elevi di fà canzone, surtite in muntagna, surtite à u mare, surtite à u sinemà (ma à vede à Harry Potter), surtite à ballò è feste cun fiumi di coca-cola. Soldi per finanzà tuttu què ùn ne averete micca. Ma pudìate fà astrimente ? 
10 ore :  Recreaziò : a principale sbarca à salutà a so ghjente è sapè s'è tuttu si passa bè.  _ "Ah bonjour, bon pour le Corse je suppose qu'il n'y a pas de problèmes hein ?"  Eh nò, eiu cantu è spazzu in terra, ùn aghju bisognu di nunda...  _"Rolala c'est difficile, mais à quoi ça peut bien servir d'apprendre le corse dans le monde d'aujourd'hui ? Les enfants le savent bien...".  Eh iè, hè vera chì hè impussìbule di campà oghje senza cunnosce u preterit inglese, senza cunnosce à fondu à Pythagore, senza sapè a vera storia di u vasettu di Soisson è senza avè massacratu una granochja in Scienze à ott'ore di mane per vèdene e stintine. 
11ore:  U biundacciu à u primu rangu :  "_Mais le corse on en a pas besoin quand on n'a pas d'amis Corses ou pas de village, non ?". Ridu ? Ùn ridu micca ? Ridu ? Ùn ridu micca ? U mengu ?
    </p>
    <p>
     2 ore:  Ind'è l'astra scola di 6° :  _"On pourra faire une sortie voir des gens parler corse ?". Piengu ? Ùn piengu micca ? Piengu ? Ùn piengu micca ? U mengu ? 
3 ore:  Ken, un picculu pulunese chì ùn sà una parolla di Francese hè venutu à truvà u prufessore di LCC per dilli ch'ellu ùn venerà più à u so corsu. Ùn capisce nunda ma nant'à u so spartitempu hà fattu una croce nant'à a parolla "corse". 
Spiegazione d'una cullega insignante : _"Ben ouais quoi, le pôv' il est perdu, il vaut mieux qu'il arrête le keurse non ?". Nimu hà pensatu à caccialli i corsi di matematiche, di biologia, d'inglese o di technò, ma di corsu, sì. 
4 ore: Reunione cù i parenti.  Festivale :  _"Je voudrais que mon fils soit dispensé de Corse." Micca male. Eppo di tutte e manere "u mo figliolu, parla talianu, hè listessa". Megliu ! "Je crois que Brice-Grégory va arrêter le Corse, je ne parle moi-même pas assez bien pour pouvoir l'aider", hè vera chì Thalès, Pythagore, u sistema digestivu di u topu pinnutu è a cuncipitura di u portachjavi luminosu in Tennulugia, i manèghjanu tutti à a perfezzione. 
Site accantu à a vostra cullega prufessore di matemàtiche ch'insegna in a filiera bislingua di u stabilimentu. Affacca una mamma spaventata :  _"Mais attendez, c'est des maths en lang'Keurse là que vous leur faites ?!?!  _Oui... C'est une filière bilingue...  _Ah mais ça a rien à voir avec les maths alors !?"  Curagiu... 
È i duveri da fà in casa ?! Ne parlemu ?  S'è vo ne date : "eh và bè ! Digià chì u zitellu hà tenutu u Corsu, s'è in più ci si sò i duveri ùn ci si sorte oh !!!"  S'è vo ùn ne date micca : "Uffa, in Corsu ùn fùttenu nunda, u zitellu ùn hà mancu duveri !" 
5 ore :   Surtite crechju, smutivatu è paranò ? Nurmale... U vostru amicu passa davanti à a scola in vittura, vi vede in cusì pèssimu statu :  "_Euh, ùn và micca ?  _Bah, sò appena stancu...  _ Eh và bè !!! Prof de Corse aiò arresta appena, tu as la grrrrosse plaaaaanque toi oh !"  U mengu. 
Allora elevi, parenti, prufessori, à quandu un veru statutu per fà piantà a cumedia è dà un sùppulu d'impurtanza à sta lingua ?
    </p>
   </div>
  </body>
 </text>
</TEI>
