<TEI>
 <teiHeader>
  <fileDesc>
   <titleStmt>
    <title>
     Bon ma allora, chì hè sta "Giustificazione" ?
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Bon-ma-allora-chi-he-sta-Giustificazione_a2318.html"/>
     <date>
      Tue, 22 Dec 2015 13:59:00 +0100
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       CULTURA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Bon ma allora, chì hè sta "Giustificazione" ?
   </head>
   <div type="excerpt">
    <p>
     S'hè parlatu assai di u "ghjuramentu" di l'esecutivu novu di l'assemblea di Corsica. Ma sapete ciò chì hè stu libru ?
    </p>
   </div>
   <div type="content">
    <p>
     Avete vistu sta scena chì hè stata cummentata assai :
    </p>
    <p>
     La mise en scène assez irréelle des élus nationalistes prêtant serment en corse sur l'ex. original du livre de 1758 pic.twitter.com/wDKHwWK0FW
— Ariane Chemin (@ArianeChemin) 17 Décembre 2015
    </p>
    <p>
     En Corse, le drôle de « serment du Jeu de paume » nationaliste https://t.co/jv98sjATt2 pic.twitter.com/2M6PYyaIJr
— Le Monde (@lemondefr) 18 Décembre 2015
    </p>
    <p>
     S'hè scrittu è intesu appena tuttu è n'importa ch'è, ancu ch'ellu saria statu un libru scrittu da... Pasquale Paoli. Hè dunque forse venutu u mumentu di sapè di ciò ch'ellu si tratta. 
L'autore hè Don Gregorio Salvini, prete balaninu (natu in Nesce) chì hà fattu i so studii in Italia, cum'ellu era l'usu tandu. 
Hà fattu parte di sti "preti revuluziunarii" chì anu sustenutu a rivolta di i Corsi contr'à Ghjenuva à u XVIIIu seculu. 
Perchè i preti ? Perchè tandu eranu i soli à esse struiti è à avè fattu i studii.
    </p>
    <p>
     Da leghje : Trois prêtres balanins au coeur de la révolution corse : Erasme Orticoni, Gregorio Salvini, Bonfigliuolo Guelfucci (Alain Piazzola, 2006) da Evelyne Luciani, Louis Belgodere è Dominique Taddei.
    </p>
    <p>
     In u 1758, Don Gregoriu Salvini scrive dunque a so "Giustificazione della rivoluzione di Corsica" (u nome cumplettu hè : Giustificazione della rivoluzione di Corsica, e della ferma risoluzione presa da' Corsi, di non sottomettersi mai più al dominio di Genova). 
U libru hè scrittu in talianu (o piuttostu in tuscanu per esse più precisu). Perchè chì tandu a lingua "alta", quella di u scrittu, di l'atti officiali, di i studii hè u talianu. 
A lingua parlata da i Corsi hè u corsu, ma tandu ùn si scrivia micca. E duie lingue campavanu inseme, senza cuncurenza, è ci vulerà à aspettà torna appena per chì i Corsi piglinu cuscenza di a specificità di a so lingua (ma quessa hè un'altra storia).
    </p>
    <p>
     U scopu di stu libru hè di cunvince di a leghitimità di a revuluzione corsa à a ghjente putente d’Europa. Custituisce unu di i trè pilastri filosòfichi di i ribelli di Corsica incù : 
- U « Disinganno intorno alla Guerra di Corsica » di Giulio Matteo Natali (1736)  - E « Memorie Riguardanti il Re Teodoro » di Sebastianu Costa (1736)
    </p>
    <p>
     L’argumenti seranu cuntrastati da un vescu genuvese : Pier Maria Giustiniani ma u discorsu di Salvini serà sustenutu da una terza persona, un corsu : Bonfigliuolo Guelfucci.
    </p>
    <p>
     Don Gregoriu Salvini cerca di fà a dimustrazione di a tirannia di a pulitica di i Ghjenuvesi in Corsica, chì u so putere ùn hè micca leghjitimu è pessimu pè i Corsi. 
Li rimpruvereghja dinù a so destruzzione di a nubiltà corsa. Per Salvini, a leghjitimità hè da u latu di u papa, di i sgiò, è micca da quellu di a rivolta di Sambucucciu chì hà permessu d'impiantà i Ghjenuvesi in l'isula (eh iè, hè cumplessa a storia !) 
Salvini face dunque un ritrattu terribile di a Corsica à a so epica : "guvernu di lupi", currottu, crudele, induve i capimachja sò ignuranti, spluttazione culuniale... Face un listinu precisu di parechji abusi di u putere ghjenuvese. 
Per ellu a rivuluzione hè dunque normale è ghjustificata, è entre in detagli in l'argumentazione.
    </p>
    <p>
     Esiste un'edizione cummentata : Justification de la révolution de Corse : Combattue par les réflexions d'un Génois et défendue par les observations d'un Corse, scritta da Evelyne Luciani è esciuta in'è Albiana in u 2014. 
Si pò cunsultà u libru nant'à Google Books
    </p>
    <p>
     È st'edizione, tradutta da François Piazza esciuta ind'è Alain Piazzola in u 2010.
    </p>
   </div>
  </body>
 </text>
</TEI>
