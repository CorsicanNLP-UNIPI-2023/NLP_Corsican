<TEI>
 <teiHeader>
  <fileDesc>
   <titleStmt>
    <title>
     Era un cinque di maghju...
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Era-un-cinque-di-maghju_a1775.html"/>
     <date>
      Thu, 05 May 2016 11:10:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       FUTBOL
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Era un cinque di maghju...
   </head>
   <div type="content">
    <p>
     Hè un bellu ghjornu di festa stu 5 di maghju di u 1992. 
In Bastia l'estate hè ghjunta in avanzu. Face u caldu è ùn si parla chè di quessa. A frebba era digià cullata dapoi l'eliminazione di Toulouse, di Nizza in casa soia, è di Nancy. 
A Corsica sana hè in Furiani pè sustene u chjuculettu Sporting chì hà riesciutu à alzassi sin'à a mezafinale di cuppa di Francia contr'à Marseglia. Semu cascati in l'anonimatu di la "Division 2" ma sta sera hè a nostra rivincita. 
In cità sò bandere ogni locu, nant'à ogni vittura un frisgiu turchinu è biancu. Hè a moda tandu. 
Hè un'ora. Più nimu pò aspettà. Andemu in Furiani. U bigliettu in Est, a tribuna a menu cara, costa 120 franchi. Ùn ci hè micca "demi-tarif". Ùn face nunda, hè l'OM, hè una mezafinale di cuppa. Semu in prima pagina di L'Equipe chì hà messu in tìtulu "Bastia-OM de feu". Ùn saperemu mai ciò ch'ella hè diventata a ricetta. 
Sò duie ore, ci hè troppu mondu chì aspetta l'apertura di Furiani. E porte s'aprenu più prestu ch'è prevista. L'antica "Tribune Est" s'empie in quattr'è trè sette. Hè digià piena à tappu. L'attesa hà da esse longa. 
Sò quattru ore. Face u caldu in "Est". Avemu fattu bè di vene prestu, a tribuna hè digià piena. Quelli chì ghjunghjenu avà i facenu cullà in cima di a "Nord", a tribuna custruita à posta pè u macciu. 
Sò cinque ore. Ghjunghjenu Thierry Roland è Jean-Michel Larqué. Passeranu un bruttu mumentu. 
Sò sett'ore è mezu avà. U stadiu sanu hè pienu à tappu. Ci sò stati l'azzuffi cù l'ultrà di l'OM, parchegiati da u cantu sud-ouest di u stadiu. Duranti un mese ci hè statu una pulèmica à u forum di RCFM per sapè s'elli avianu da avè biglietti per u macciu o nò. Finalmente sò quì. 
Sò ottu ore menu un quartu. Ùn avemu micca vistu i ghjucadori entre, troppu fumigeni. I ghjucadori sò entrati pè u scaldamentu in un trostu d'infernu. Si pesa a nebbia, pocu à pocu i scupremu. Sò tutti quì : Mozer, Boli, Papin... Sò i campioni di Francia, finalisti annu passatu di a cuppa d'Auropa di i campioni, è noi ùn semu nunda. È ci sentimu più forti ch'è elli. 
Più luntanu, sott'à a Ouest, si scaldanu i nostri : Mangione, Difraya, Valencony, Bianconi... Sapemu chì quandu Furiani hè cusì, l'altri ùn puderanu fà nunda. Mai più camperemu un'ambianza sìmile. Mancu Tapie pare tantu rassiguratu. 
Sò ott'ore è diciottu. I Chjami Aghjalesi venenu di cantà unepoche di canzone chì anu fattu cresce torna appena di più l'ambianza. "Catena", "Populu Vivu"... era impressiunante cù tutte e bandere turchine è quelle bianche cù a testa di moru chì sventulavanu. Semu parechji à avè a carne pullina. 
Sò ott'ore è vinti avà. Aspettemu. E duie squadre sò in i spugliatoghji. Chì dicerà René Exbrayat, l'intrenore di Bastia ? L'ambianza hè calata appena. U calmu nanz'à a timpesta. Aspettemu. 
Era 24 anni fà. 
Si sente un rimore inabituale. Cum'è un fischju d'una bomba chì si ne fala. Una parte di a tribuna pruvisoria stallata à posta pè a partita s'hè sprufundata. Era colma di ghjente. U core di a Corsica sana s'hè arrestatu di batte. 
Avà, ùn ci hè più ch'è silenziu. 
Era 24 anni fà. Hè u nostru dolu. Solu u nostru. Ci dicenu ch'ellu ùn hè micca quellu u futbol francese. 
Publicatu a prima volta u 05/05/2014
    </p>
   </div>
  </body>
 </text>
</TEI>
