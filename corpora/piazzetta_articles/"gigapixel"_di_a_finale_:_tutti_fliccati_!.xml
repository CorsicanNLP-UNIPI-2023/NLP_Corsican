<TEI>
 <teiHeader>
  <fileDesc>
   <titleStmt>
    <title>
     "Gigapixel" di a finale : tutti fliccati !
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Gigapixel-di-a-finale-tutti-fliccati-_a2197.html"/>
     <date>
      Fri, 17 Apr 2015 11:05:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       SUCETA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    "Gigapixel" di a finale : tutti fliccati !
   </head>
   <div type="excerpt">
    <p>
     S'è vo site nant'à Facebook, avete vistu l'ultima moda : identificassi nant'à u ritrattu "gigapixel" di e tribune di u Stade de France.
    </p>
   </div>
   <div type="content">
    <p>
     U speaker di a finale trà Bastia è u PSG ci avia prevenutu : à un mumentu serà pigliatu un ritrattu di e tribune induve si puderà ricunnosce à tuttu u mondu. 
Sapete, un ritrattu gigapixel hè un panorama induve si pò fà un zoom forte assai è precisu nant'à un detagliu. L'avete forse vistu quellu d'Obama o quellu di a vista di i munumenti di Parigi. 
U risultatu di u SDF si pò vede quì è hè da veru abbastanza impressiunante. Si vede tuttu u mondu (o guasi...). À u mumentu di u ritrattu u risultatu hè di zeru à zeru è purtantu avemu più o menu tutti una faccia d'angoscia. 
L'affare piace : u situ di a LFP prupone à quelli chì a volenu d'identificassi nant'à u situ, mettendu u so nome. L'affare viaghja bè, parechji l'anu fatta è numerosi sò quelli chì anu publicatu u ritrattu nant'à Facebook.
    </p>
    <p>
     Da u latu corsu di a tribuna presidenziale dinù si face u musu, ma forse per d'altre ragione :
    </p>
    <p>
     Sò veramente forti quelli chì facenu què. 
Fendu cusì, ci rammentanu ch'elli ci anu à l'ochju. U missaghju hè chjaru : ùn fate micca cunnerie, hè faciule per noi d'identificavvi (fose da quì à pocu serà ancu difesa di stà arrittu durante una partita...). 
Ma in più di quessa, femu da per noi u travagliu di a pulizza : ognunu ghjoca à "truvà à Charlie" è s'identificheghja ellu stessu. 
A pulizza ùn hà mancu più bisognu di fà u so travagliu. L'ultima frasa di u rumanzu di George Orwell, 1984 hè : "IL AIMAIT BRIGOTHER" 
Ci semu.
    </p>
   </div>
  </body>
 </text>
</TEI>
