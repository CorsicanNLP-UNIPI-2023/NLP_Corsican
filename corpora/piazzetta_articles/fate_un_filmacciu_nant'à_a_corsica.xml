<TEI>
 <teiHeader>
  <fileDesc>
   <titleStmt>
    <title>
     Fate un filmacciu nant'à a Corsica
    </title>
    <author>
     <orgName>
      A Piazzetta
     </orgName>
    </author>
   </titleStmt>
   <publicationStmt>
    <publisher>
     A Piazzetta
    </publisher>
   </publicationStmt>
   <sourceDesc>
    <bibl>
     <ptr target="https://www.apiazzetta.com/Fate-un-filmacciu-nant-a-a-Corsica_a1176.html"/>
     <date>
      Fri, 30 Sep 2011 00:51:00 +0200
     </date>
    </bibl>
   </sourceDesc>
  </fileDesc>
  <encodingDesc>
   <classDecl>
    <taxonomy>
     <category>
      <catDesc>
       ATTUALITA-CORSA
      </catDesc>
     </category>
    </taxonomy>
   </classDecl>
  </encodingDesc>
 </teiHeader>
 <text>
  <body xml:lang="co">
   <head>
    Fate un filmacciu nant'à a Corsica
   </head>
   <div type="excerpt">
    <p>
     Cumu si dice "nanard", "navet" è "purge" in lingua corsa ?
    </p>
   </div>
   <div type="content">
    <p>
     S'è vo avete mancatu u téléfilm di France 3 "Mission Sacrée" nant'à a cusì detta "affaire des paillotes", rassiguratevi ùn avete mancatu nunda. Era megliu di fidighjà Police Academy II nant'à Direct 8 o Comissaire Valence cun Bernard Tapie nant'à RTL 9, per divvi. 
È s'è vo avete 1 ora è mezu di u vostru tempu à perde, a videò hè in linea nant'à u situ di France 3. 
Pè i fans, a ricustituzione di l'assassiniu di u prefettu Bernardin à u principiu di u filmu vale u colpu d'ochju. Hè dunque Guy Caillonce (Bernard Bonnet ghjucatu da Christophe Malavoy...) chì u rimpiazza. Arricurdatevi, "l'homme qu'il faut là où il faut" di Chevènement. 
In fatti, Mission Sacrée si fideghja cum'è Mafiosa, un filmu di i Charlots o di Les Bidasses. Sapete ch'è vo perdite u vostru tempu, sapete ch'ellu hà da esse un filmacciu, ma fidighjate quantunque perchè sapete ch'elle ci anu da esse cunnerie cusì grosse chì v'anu da fà ride. 
Per divvi, ancu Corse-Matin trova chì "le téléfilm sur l'affaire des paillotes s'enlise dans le cliché". 
Per divvi, nant'à Alta Frequenza, ancu Jean-Charles Orsucci è Gabriel Xavier Culioli ùn ricummandanu micca troppu u filmu. A parolla chì volta sempre hè "cliché"... 
Ma quessa avemu l'abitutine, nò ? I Corsi sò sempri goffi, trafficoni, maligni, brutti è gattivi. È hè normale, cuntinuvemu di pagà u fattu d'esse u populu "prefetticidiu". 
I parcmètres d'Aiacciu sò tutti rotti, i zitelli corsi ghjocanu u mercuri cù i fucili di i so babbi, i Corsi sò apparagunati cù i Shadoks chì pompanu... i soldi pùblichi. 
Un filmacciu di più dunque, chì rassigureghja u francese mezanu è a ménagère de moins de 50 ans in i so "clichés" nant'à i Corsi. Tuttu và bè, semu sempre cusì conni. Ma perchè certi attori corsi sò andati à lampassi in stu vituperiu di filmacciu ? C'era veramente bisognu di rinfurzà stu discorsu anti corsu ? 
Muralità : nunda scambia, i scenaristi francesi sò sempre cusì dèbbuli. À quandu un veru sinemà corsu o un film nant'à a Corsica di qualità ? 
Da vede dinù u dibattitu in Ce soir ou jamais, parte 1, parte 2, parte 3 è parte 4 cun Bernard Bonnet, Ariane Chemin, Pascal Garbarini, François Caviglioli (chì hà fattu st'opera maestra di Mission Sacrée) è Paul-François Paoli chì vede irrendentisti in ogni lochi. Ma merita un articulu à ellu stessu...
    </p>
   </div>
  </body>
 </text>
</TEI>
